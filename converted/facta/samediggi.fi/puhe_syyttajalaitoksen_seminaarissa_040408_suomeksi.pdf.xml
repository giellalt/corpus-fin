<document xml:lang="fin" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <wordcount>2108</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=215&amp;Itemid=10</origFileName>
    <parallel_text xml:lang="sme" location="puhe_syyttajalaitoksen_seminaarissa_040408_saameksi.pdf"/>
    <metadata>
      <uncomplete/>
    </metadata>
    <version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="koi">04.04.2008</p>
    <p>Arvoisat kuulijat.</p>
    <p>Olemme tärkeässä tilaisuudessa. On tärkeää, että tällainen tilaisuus on järjestetty. Yhteiskunnan on turvattava  kaikilla  eri  aloilla  että  saamenkieliset  oikeuspalvelut  toteutuvat.  Nyt  olemme  suurien haasteiden  edessä  –  Suomen  oikeusjärjestelmän  uudistus  luo  suuria  kysymysmerkkejä  saamenkielisten  palvelujen  ja  koko  Lapin  asukkaiden  oikeusturvan  tulevaisuuteen.  Saamenkielisiä  palveluja saa nykyisellään oikeusjärjestelmän kautta käytännössä vain tulkkipalvelujen kautta.</p>
    <p>Vuonna  2004  astui  voimaan  uusi  saamen  kielilaki,  joka  toi  parannuksia  saamelaisten  kielellisiin oikeuksiin. Saamelaisten tuli voida tämän jälkeen mm. asioida saamen kielellä itseään tai omaa etuaan  koskevassa  asiassa  saamelaisten  kotiseutualueen  kuntien  ja  valtion  viranomaisissa.  Suomen saamelaisten  tietoisuus  omasta  kulttuuristaan  ja  siten  myös  kielestään  on  kasvanut  huomattavasti vuoden 1995 jälkeen. Tällöin saamelaisten perusoikeudet turvattiin hallitusmuodossa ja saamelaisille alkuperäiskansana vahvistettiin oikeus omaan kieleensä ja kulttuuriinsa kuten myös oikeus niitä koskevaan itsehallintoon. Saamen kieli oli saanut jo aiemmin oman lainsäädäntönsä vuonna 1992 ja uudessa  hallitusmuodossa  tämä  vahvistettiin  selkeäsanaisesti.  Kyseiset  säännökset  kirjattiin  myös uudistettuun  vuonna  2000  astuneeseen  perustuslakiin.  Kuten  sanottua  saamelainen  identiteetti  on vahvistunut huomattavasti tämän jälkeen ja se käy ilmi mm. saamelaisten väestömäärän lisääntymisenä. Suomen saamelaisten määrä on lisääntynyt vuodesta 1995 vuoteen 2007 noin 2500 henkilöllä, saamelaisten kokonaismäärän ollessa nyt 9350 henkilöä. Saamelaisten kotiseutualueen ulkopuolella, muualla Suomessa asuvien saamelaisten määrä on vuodesta 2003 vuoteen 2007 noussut miltei 40 % ja nyt se muodostaa jo runsaat 54 % saamelaisten määrästä Suomessa.</p>
    <p>Pohjoissaame  on  saamen  kielistä  puhujamäärältään  suurin.  Pohjoissaamella  on  enemmistökielen asema Utsjoella, joka on myös ainoa kunta Suomessa, jossa saamelaiset ovat enemmistönä. Suomen saamenkielisestä väestöstä noin  70 prosenttia puhuu pohjoissaamea. Pohjoissaamen tilanne on parempi  kuin  vähemmistösaamen  kielillä,  inarin-  ja  koltansaamella.  Kuitenkaan  tilanne  ei  ole  läheskään optimaalinen pohjoissaamenkaan osalta.</p>
    <p>Yhdenvertaisuuslaki edellyttää, että valtion ja kuntien viranomaiset laativat yhdenvertaisuussuunnitelman  ja  työministeriön  suositusten  mukaan  kuntien  olisi  tullut  laatia  suunnitelmat  vuoden  2005 loppuun mennessä ja suunnitelmissa olisi kiinnitettävä erityistä huomioita saamelaisiin alkuperäiskansana saamelaisten kotiseutualueella. Yhdenvertaisuus-suunnitelman tarkoituksena on edistää etnis</p>
    <p>tä  yhdenvertaisuutta  ja  ehkäistä  sekä  välitöntä  (ns.  suora  syrjintä)  että  välillistä  (ns.  epäsuoja  syrjintä) syrjintää</p>
    <p>viranomaisen toiminnassa ja toimintaympäristössä. Suomen perustuslaissa on säädetty saamelaisten  kielioikeuksista, yhdenvertaisuusvaatimuksesta  ja  syrjinnän  kiellosta.  Edelleen  on  perustus</p>
    <p>lain  22  §:ssä  säädetty  julkisen  vallan  velvollisuudesta  turvata  perusoikeuksien  ja  ihmisoikeuksien toteutumista.  Oikeusjärjestelmässä  ja  poliisiyksiköissä  tulisi  yhdenvertaisuussuunnittelun  kautta taata, että palvelu on saamenkielistä ja saamelaiskulttuurin mukaista.</p>
    <p>Saamen  kielilain  toteutuminen  vaatii  toimintakulttuurin  muutosta  saamelaisten  kotiseutualueen  viranomaisissa.  Nykyisiä  toimintoja  kartoittamalla,  toimintavastuita  selkiyttämällä  ja  aktiivinen  ja osallistava  tiedottaminen  saamenkielisistä  palveluista  voivat  parantaa  huomattavasti  saamenkielisten palvelujen järjestämistä ja saamen kielilain toteutumista. Saamen kielilain noudattaminen tulee nähdä  viranomaisissa  ensisijaisesti  prosessina,  eli  ei  riitä,  jos  laista  on  tiedotettu  työyhteisölle  tai saamen kielilain vaikutuksia toimialalle on pohdittu vain kerran. Viranomaisissa olisikin luontevaa yhdistää saamen kielilain toteutumisen seuranta  ja  palvelujen kartoitus  lakisääteiseen  yhdenvertaisuussuunnitelman laadintaan.</p>
    <p>Saamen  kielilain  toteutuminen  vaatii  myös  muutosta  saamelaisten  kielellisessä  käyttäytymisessä. Mikäli kehitys saamen kielen käytössä pysyy samanlaisena, on vaara, että kaikki saamen kielet jäävät  kotikieliksi,  ja  saamen  kieltä  ei  käytetä  virallisessa  asioinnissa  lainkaan.  Nykytilanteessa  saamenkielisten palvelujen vaatiminen tarkoittaa melkein poikkeuksetta erityisjärjestelyjä, palvelu viivästyy ja suomen kielen taitoinen saamelainen ei välttämättä pysty odottamaan saamenkielistä palvelua tai ei koe ilmapiirin olevan myönteinen saamenkielisten palvelujen vaatimiselle. Paras keino saamenkielisten palvelujen turvaamiseksi saamelaisten kotiseutualueella on saamenkielisten palvelujen  luontevaksi  tekeminen.  Nykyisellä  palvelurakenteella  tämä  ei  ole  vielä  mahdollista,  vaan  se vaatii valtion ja kuntien viranomaisilta priorisointia ja palvelujen suunnitelmallista kehittämistä. Eri hallinnonalojen välillä tulee lisätä yhteistyötä, jotta saamelaisten kielelliset oikeudet voidaan turvata tasapuolisesti.</p>
    <p>Yli  puolet  Suomen  saamelaisista  asuu  nykyisin  saamelaisten  kotiseutualueen  ulkopuolella.  Onkin kysyttävä, miten saamelaisten kielelliset palvelut ja oikeudet voidaan turvata saamelaisten kotiseutualueen  ulkopuolella.  Suomen  perustuslaki  takaa  saamelaisille  perustuslaillisen  oikeuden  omaan kieleen  ja  kulttuuriin.  Nykyinen  järjestelmä,  jossa  saamen  kielen  opetuksen  järjestäminen  saamelaisten kotiseutualueen ulkopuolella jää saamelaisvanhempien aktiivisuuden varaan, vaarantaa saamelaisten  perustuslaillisen  oikeuden  omaan  kieleensä.  Suomen  valtiolla  on  täten  ensisijainen  velvollisuus huolehtia saamenkielisten palvelujen turvaamisesta saamelaisten kotiseutualueen ulkopuolella.</p>
    <p>Saamen  kielen  opiskelussa  tulee  työyhteisössä  kannustaa  saamen  kielen  alkeita  opiskelleita  jatkamaan opiskelussa yhä pitemmälle, jotta he saavuttaisivat päivittäiseen asiakaspalveluun vaadittavan saamen kielen taidon. Työyhteisöjen tulisi nähdä tämä myös resurssikysymyksenä, eli mikäli alkeiden  opiskelun  jälkeen  opintoja  ei  jatketa,  alkeisopiskeluun  käytetty  aika  ja  resurssit  menevät  hukkaan,  koska  alkeiden  opiskelu  ei  takaa  riittävää  asiakaspalveluun  vaadittavaa  kielitaitoa.  Kaikilla viranomaistahon  eri  toimialojen  työntekijöille  tulee  taata  saamanarvoiset  mahdollisuudet  opiskella saamen kieltä</p>
    <p>Yleisessä  kielilaissa  ja  saamen  kielilaissa  ei  ole  erillistä  kantelumahdollisuutta  lainrikkomuksien selvittämiseksi  eikä  sanktiojärjestelmää  lainrikkomuksien  ehkäisemiseksi.  Yhdenvertaisuuslaki kieltää kielen perusteella tapahtuvan syrjinnän ja laissa on tätä tarkoitusta varten erillinen kantelu- ja sanktiojärjestelmä. Saamen kielilaki on luonteeltaan jo perustuslainkin johdosta tarkoitukseltaan saamen kieltä ja saamelaiskulttuuria ylläpitävä. Rikkomuksien selvittämiseksi ja ehkäisemiseksi on ensiarvoisen tärkeää, että saamen kielilain toteuttamiseksi olisi luotava selkeä kantelu- ja sanktiojärjestelmä,  joka  voisi  toimia  jo  olemassa  olevien  oikeusjärjestelmien  osana.  Saamen  kielilain  toteutuminen edellyttää, että saamen kielilakia valvotaan kattavasti, mahdollisista rikkeistä ja puutteista voi kannella ja että kielilain rikkomuksille asetetaan rangaistukset. Saamen kielilain toimivuus edellyttää, että kielilain rikkomukset ehkäistään ennakolta riittävän tasoisella sanktiojärjestelmällä.</p>
    <p>Saamen kielilakiselvityksessä on tullut esille, että syyttäjäpalveluita voi saada vain tulkin välityksellä.  Valtakunnansyyttäjävirasto  vastauksessaan  saamen  kielilakiselvitykseen  ilmoitti,  että  saamen kielilaki ei sitä suoraan koske, vaikkakin tulkkaus tarvittaessa järjestetään. Saamelaiskäräjien tilaaman  oikeudellisen  arvion  mukaan  valtakunnansyyttäjävirasto  kuuluu  niihin  viranomaisiin,  joihin sovelletaan  yksiselitteisesti  saamen  kielilakia.  Lähtökohtaisesti  saamenkielisten  palvelujen  saaminen ei ole hyvällä tolalla syyttäjäpalveluissa.</p>
    <p>Käräjäoikeusuudistus tuo omat haasteensa ja uhan saamenkielisten palvelujen tulevaisuudelle Lapin läänissä. Alkuperäisten ehdotusten mukaan saamelaisten kotiseutualue jakaantuisi kahden eri käräjäoikeuden alaisuuteen, Länsi- ja Itä-Lapin käräjäoikeuksiin, jakaen saamenkieliset palvelut kahden eri  käräjäoikeuden  alaisuuteen.  Oikeusministeriö  on  perustellut  esitystä  mm.  sillä,  että  se  vastaisi poliisiorganisaation hallinnollisia rajoja. Käräjäoikeuksia ei voi kuitenkaan verrata poliisiorganisaatioihin, tärkeämpää on muodostaa samanlaiset hallinnolliset alueet syyttäjä- ja käräjäoikeusverkostolle.  Muita vaihtoehtoja ovat se, että Lapin käräjäoikeus säilyisi ja siihen liitettäisiin koko Kemijärven  käräjäoikeus.  Tätä  vaihtoehtoa  on  ehdottanut  Lapin  käräjäoikeus.  Toinen  vaihtoehto  on  se, että Lapin käräjäoikeus kokonaisuudessaan liitettäisiin Rovaniemen käräjäoikeuteen ja Sodankylässä olisi pysyvä sivukanslia. Kolmas vaihtoehto on se, että muodostetaan kerralla koko Lapin kattava käräjäoikeus, eli Lapin, Kemijärven ja Kemi-Tornion käräjäoikeudet liitettäisiin Rovaniemen käräjäoikeuteen ja Sodankylään sekä Kemiin jäisi pysyvät sivukansliat.</p>
    <p>Saamelaiskäräjien kannalta tärkeintä on, että koko saamelaisten kotiseutualue pysyy yhtenäisenä ja saman  käräjäoikeuden  alaisuudessa.  Saamenkieliset  palvelut  eivät  saa  missään  tilanteessa  heiketä entisestään käräjäoikeusuudistuksessa. Saamenkielisten palvelujen tulisi päinvastoin parantua, koska nykyistä saamenkielistä palvelutasoa ei  voida pitää riittävänä.  Käräjäoikeudessa tulee perustaa saamenkielisen syyttäjän ja hallintosihteerin virat, jotta kansalaisten oikeusturva toteutuisi ja oikeudenkäynnit  eivät  viivästyisi  saamen  kielen  käytön  johdosta.  Käräjäoikeuden  toimipaikat  eivät myöskään saa siirtyä kauemmaksi kuin nykyisin, jotta kansalaisten oikeusturva ei vaarannu. Saamelaiskäräjien  kanssa  ei  ole  neuvoteltu  käräjäoikeusuudistuksesta,  mutta  saamelaiskäräjät  vaatii,  että myös sitä kuullaan käräjäoikeusuudistuksessa.</p>
    <p>Saamelaisten  kotiseutualueen  syyttäjä-  ja  oikeusasiat  vaativat  erityisasiantuntemusta.  Käsiteltävät asiat voivat kuulua kansainvälisten sopimusten alaisiin, vaikeisiin asioihin ja myös poronhoitoasiat ovat vaativia. Käräjäoikeusuudistuksessa oikeusministeriön tavoitteena on ollut turvata kansalaisten oikeusturva ja samoin syyttäjien/tuomarien erikoistuminen tiettyyn oikeuden alaan. Eli uudistuksen kautta  halutaan  parantaa  oikeudenkäynnin  laatua  ja  samalla  tuloksellisuutta.  Tavoite  on  erinomainen, mutta sen toteutuminen edellyttää sitä, että perustetaan saamelaisasioihin perehtyneen saamenkielientaitoisen  syyttäjän  virka  ja  mahdollistetaan  tuomarien  kouluttautuminen  saamelaisalueen erityiskysymyksiin ja niiden ratkaisuihin.  Näissä  uudistuksissa, joita perustellaan tuottavuudella ja tehokkuudella  puuttuu  usein  laajempi  lainsäädännöllinen  konteksti  ja  unohdetaan,  että  uudistukset eivät saa heikentää alueen asukkaiden asemaa. Voidaan myös kysyä, että takaako näin nopea käräjäuudistuksen käsittely sen, että asiaa on tutkittu riittävästi ja monipuolisesti ja mahdollistettu kaikkien intressiryhmien kuuleminen asian valmistelussa. Nythän saamelaiskäräjiä ei ole asianvalmistelussa kuultu ja saamelaiskäräjälain mukaista neuvotteluvelvoitetta on rikottu saamelaisia koskevassa asiassa.</p>
    <p>Saamenkieliset palvelut eivät ole oikeusjärjestelmässä vielä riittävällä tasolla. Kotisivuja ja esitteitä on käännetty saamen kielille, mutta ei riittävässä laajuudessa. Yleisiä lomakepohjia, joita käytetään oikeusavussa ja oikeuksissa ei ole käännetty kattavasti saamen kielille, ja tämä hidastuttaa saamenkielistä  asiakaspalvelua  huomattavasti.  Käännökset  on  hoidettava  välittömästi.  Saamelaiskäräjien lisäksi myös eduskunnan oikeusasiamies on edellyttänyt päätöksissään, että poliisihallinnossa tulee kääntää kaikki keskeiset lomakkeet saameksi.</p>
    <p>Saamenkieliset palvelut hoidetaan valtion viranomaisissa pääasiassa tulkkien kautta. Saamen kieltä voi opiskella kattavasti Oulun yliopistossa, kursseja on tarjolla myös Helsingin yliopistossa, Rovaniemen  ammattikorkeakoulussa  ja  Lapin  yliopistossa.  Oikeusnotaari  koulutukseen  voi  hakea  saamenkielisten kiintiöllä. Onkin tärkeää turvata jo  koulutusvaiheessa saamenkieliset  palvelut  saamelaisten kotiseutualueella. Tämä koskee kokonaisvaltaisesti koko oikeusjärjestelmää, sekä poliiseja, asianajajia  ja  oikeusnotaareja.  Koulutukseen  yhteydessä  tulee  tarjota  mahdollisuutta  ja  kannustaa saamen kielen opiskeluun.</p>
    <p>Saamenkielisten palvelujen luontevaksi tekeminen edellyttää ennakoivaa järjestelmää, eli asiakkaan tullessa  vaatimaan  saamenkielisiä  palveluja,  ei  oltaisi  miettimässä  mistä  tulkki  järjestyy  ja  mitä saamen kielilaki oikein edellyttää. Viranomaisiin tulee perustaa asiakasrekistereitä, joihin tietenkin pyydetään asiakkaan suostumus, joiden kautta ohjataan saamenkielinen tiedotus, järjestetään tulkki tai ohjataan henkilö saamen kielen taitoisen viranhaltijan luokse. Viranomaisten yleisissä tiedotuksissa  ja  virastotalojen  opastuksissa  tulee  kertoa,  ketkä  työntekijät  voivat  palvella  saameksi,  jotta saamenkieliset osaavat hakeutua heidän luokseen.</p>
    <p>Lapin  käräjäoikeudessa  työskentelee  saamen  kielilakiselvityksen  perusteella  kaksi  pohjoissaamen alkeet  hallitsevaa  työntekijää.  Alkeiden  hallitseminen  ei  riitä  riittävään  asiakaspalveluun.  Saamen kielen  taito  katsotaan  vain  harvoin  erityiseksi  ansioksi  virantäytössä.  Saamen  kielilakiselvityksen mukaan ongelmallista on se, että Rovaniemen hovioikeudessa ja Lapin käräjäoikeudessa, jotka palvelevat  ensimmäisenä saamelaisten kotiseutualueen asukkaita, saamen kielilain vaikutukset työyhteisön  toimintaan  tunnetaan  huonosti.  Lapin  käräjäoikeuden  osalta  kaikki  opasteet,  kulkuohjeet  ja taulut  käännetään  pohjoissaameksi.  Lisäksi  käännetään  muutamia  ilmoituksia,  kuulutuksia,  pöytäkirjoja, lomakkeita ja päätöksiä pohjoissaameksi. Muita dokumentteja ei käännetä pohjoissaameksi. Inarin-  ja  koltansaameksi  käännetään  kaikki  opasteet,  kulkuohjeet  ja  taulut  sekä  muutamia  kuulutuksia, lomakkeita ja päätöksiä. Lisäksi inarinsaameksi käännetään muutamia ilmoituksia. Tuomioistuimet täyttävät saamen kielilain edellytykset tyydyttävästi selvityksen mukaan.</p>
    <p>Saamen  kielilakiselvityksen  mukaan  kihlakuntien  työntekijöiden  saamen  kielen  taito  on  vähäinen. Käsivarren kihlakunnassa yksikään työntekijä mukaan luettuna esimies ei hallitse saamea lainkaan. Inari-Utsjoen  kihlakunnassa  saamen  kielen  alkeet  hallitsee  kolme  henkilöä.  Sodankylän  kihlakunnassa yksi työntekijä osaa pohjoissaamea hyvin ja voi palvella pohjoissaameksi. Kihlakuntien työntekijöistä 90 % ei  osaa lainkaan saamea.  Laillisuusvalvontaa suorittavien  kihlakuntien osalta voisi olettaa,  että  saamen  kielilain  velvollisuudet  ja  edellytykset  tunnetaan  hyvin.  Kuitenkin  vain  5  % vastaajista tuntee saamen kielilain vaikutukset erittäin hyvin, vaikutukset tuntee hyvin 38 % vastaajista.  Saamen kielilain edellytykset tuntee huonosti 33 % ja lakia ei tunne lainkaan 24 % kihlakuntien  työntekijöistä.  Saamen  kielilakiselvityksessä  kysyttiin  myös  kihlakuntien  työntekijöiden  suhtautumista saamen kielilakiin. Puolet vastaajista suhtautuu myönteisesti, noin 30 % mielestä saamen kielilailla  ei  ole  merkitystä  ja  8  %  vastaajista  suhtautuu  saamen  kielilakiin  kielteisesti.  Kielteinen suhtautuminen saamen kielilakiin ei voi poliisitoimessa olla vain yhden työntekijän mielipide, vaan se  heijastaa  koko  työyhteisön  suhtautumista  lakiin  ja  saamelaisten  kielellisiin  oikeuksiin.  Jatkossa kihlakuntien esimiesten tulisi erityisesti kiinnittää huomiota poliisien ja kihlakuntien muiden työntekijöiden  tietämyksen  kasvattamiseen  saamen  kielilaista,  saamelaisista  ja  saamelaiskulttuurista sekä  huolehtia  työyhteisöjen  ilmapiirin  ja  asenteiden  lainmukaisuudesta  ja  suvaitsevaisuuden  kunnioittamisesta.</p>
    <p>On  tärkeätä,  että  kansalaiset  luottavat  yleistä  järjestystä  valvovaan  poliisilaitokseen.  Luottamus edellyttää, että myös saamelaisten kielelliset oikeudet toteutuvat oikeudenmukaisesti erityisesti poliisin  ja  kansalaisten  kohtaamistilanteissa.  On  tärkeätä,  että  saamelaiset  voivat  käyttää  omaa  kieltään, jotta he pystyisivät ilmaisemaan itseään täsmällisesti ja että väärinkäsitykset pystyttäisiin minimoimaan, jotka voivat syntyä kielellisten ymmärtämisvaikeuksien johdosta.</p>
    <p>Oikeuslaitoksen piirteisiin  kuuluu  tavalliselle kansalaiselle vieras muodollisuus päätöksenteossa ja kielenkäytössä. Lainkäytönvallan sanasto on useimmille vieras omalla äidinkielellä ja saamen kielen kannalta  erityisesti, koska juridinen terminologia on vieras, eikä se ole täysin  vakiintunut saamen  kieleen.  Oikeusapu  on  erityisen  tärkeä  saamelaisille,  koska  yksityiset  asianajotoimistot  eivät kuulu saamen kielilain piiriin. Saamelaisalueen viranomaisista oikeusavusta saa parhaiten ja ilman erityisjärjestelyjä saamenkielistä palvelua, mutta  vain  pohjoissaamen osalta. Oikeusavussa kirjallisia dokumentteja ei  juuri käännetä saamen kielille. Oikeusavun työssä olisi  hyödyllistä käännättää virallisten  asiakirjojen  pohjia  valmiiksi  saamen  kielille,  kuten  kauppakirjat  tai  testamentit.  Tämä edistäisi saamen kielen käyttöä.</p>
    <p>Saamenkielisiä palveluja pidetään usein resurssikysymyksenä, vaikka asia ei ole niin. Kysymys on lain noudattamisesta, ei resursseista. Kaikkein edullisimmin viranomaiset selviäisivät saamen kielilain  aiheuttamista  kustannuksista  palkkaamalla  saamenkielistä  henkilöstöä,  tekemällä  yhteistyötä kuntien  ja  muiden  viranomaisten  kanssa  ja  luomalla  saamenkielellä  palvelua  haluaville  ennakoiva palvelujärjestelmä. Enää ei voi perustella sitä, että saamenkielellä palvelun vaatiminen olisi yllätys ja poikkeus. Viranomaisilla on saamen kielilain mukaa vastuu edistää saamen kielen käyttöä. Se on iso  vastuu  ja  koskee  kaikkia  yhteiskunnan  eri  aloja.  Saamen  kielen  käytön  edistäminen  on  jäänyt pääasiassa käännöspalvelujen varaan.  Yhteiskunnan eri muutokset ja palvelujen keskittäminen tuovat uusia uhkia saamenkielisten palvelujen toteutumiselle. Uhkana on, että käräjäpalveluiden lisäksi maistraattipalvelut siirtyisivät yhä kauemmas saamelaisten kotiseutualueelta. Palvelujen keskittäminen  ja  siirtäminen  on  epäreilua  paitsi  asiakkaiden,  myös  muuttotappiosta  kärsiviä  kuntia  kohtaan. Valtion tulisi paremminkin tukea muuttotappioalueita luomalla niihin työpaikkoja, ei poistaa niitä. Valtionhallinnon  tuottavuusohjelma  estää  saamelaisten  kotiseutualueella  saamenkielisen  henkilökunnan  palkkaamisen  ja  hankaloittaa  saamen  kielilain  toteutumista.  Tuottavuusohjelmaa  tulee  toteuttaa huomioiden saamen kielilaki.</p>
    <p>Saamelaiskäräjän  terveiset  Suomen  syyttäjälaitokselle  ovat  selkeät.  Saamelaisten  oikeusturvaa  on kehitettävä  ja  saamenkielisten  oikeudet  eivät  saa  heikentyä.  Nykyinen  saamenkielisten  palvelujen taso ei ole riittävän laajaa, ja uhkana on, että palvelutaso heikkenee entisestään. Suomen oikeusjärjestelmän  erityisenä  vastuuna  on  noudattaa  Suomen  lainsäädäntöä  kirjaimellisesti  ja  näyttää  esimerkkiä  muille  viranomaisille  oikeasta  toimintatavasta.  Saamen  kielilain  noudattaminen  on  ollut puutteellista,  ja  parantamisen  varaa  olisi  paljonkin.  Oikeuslaitoksen  tulee  kaikessa  toiminnassaan noudattaa  saamen  kielilakia  eikä  voi  tehdä  sellaisia  ratkaisuja,  jotka  heikentäisivät  saamen  kielen asemaa lainvastaisesti. Hallintouudistukset voivat olla juuri tällaisia muutoksia.</p>
    <p>Me  saamelaiskäräjät  vaadimme,  että  saamenkielisiä  palveluja  on  kehitettävä.  Asioita  ei  voi  hoitaa vain tulkkien ja kääntäjien kautta, vaan saamen kielen käyttöä on edistettävä aidosti ja taattava saamelaisten oikeusturva. Samalla tulee huolehtia myös siitä, että syyttäjillä ja tuomareilla on riittävä asiantuntemus.  Virkamiesten ja käräjäoikeuksien  siirtyessä  yhä kauemmas saamelaisten kotiseutualueelta  on  myös  vaarana,  että  heidän  asiantuntemuksensa  saamelaisalueen  erityiskysymyksistä huononee  ja  tätä  kautta  myös  päätökset  huononevat.  Saamelaiskäräjät  myös  edellyttää,  että  viranomaisten on edistettävä saamen kielen käyttöä ja tiedotettava saamen kielilaista ja sen velvoitteista asiakkaille  ja  työntekijöille  aktiivisesti.  Hyvät  kuulijat,  valitettavasti  minulla  ei  ollut  puheessani kovin paljoa myönteistä sanottavaa. Eli kehittämisen ja parantamisen varaa on paljon  - siirrän pallon nyt teille, hyvät kuulijat. Toivon, että sanamme muuttuvat pikaisesti teoiksi ja pystymme yhdessä parantamaan saamelaisten oikeusturvaa kokonaisvaltaisesti. Kiitos mielenkiinnosta.</p>
  </body>
</document>
