<document xml:lang="fin" id="no_id"><header><title/><genre code="facta"/><author><unknown/></author><wordcount>309</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.1177.se/Nationella-minoritetssprak/Nationella-minoritetssprak/Finska/Regler-och-rattigheter/Vard-i-Sverige-om-man-ar-asylsokande-gomd-eller-papperslos</origFileName><parallel_text xml:lang="eng" location="vard-i-sverige-om-man-ar-asylsokande-gomd-eller-papperslos.html"/><parallel_text xml:lang="sme" location="vard-i-sverige-om-man-ar-asylsokande-gomd-eller-papperslos.html"/><parallel_text xml:lang="swe" location="vard-i-sverige-om-man-ar-asylsokande.html"/><parallel_text xml:lang="rmy-rlo" location="vard-i-sverige-om-man-ar-asylsokande-gomd-eller-papperslos.html"/><parallel_text xml:lang="rmn" location="vard-i-sverige-om-man-ar-asylsokande-gomd-eller-papperslos.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="swe">Turvapaikanhakijoiden, piileskelevien ja paperittomien terveydenhoito / Vård i Sverige om man är asylsökande, gömd eller papperslös - 1177 Vårdguiden - sjukdomar, undersökningar, hitta vård, e-tjänster</p>
<p type="title" xml:lang="swe">Turvapaikanhakijoiden, piileskelevien ja paperittomien terveydenhoitoVård i Sverige om man är asylsökande, gömd eller papperslös</p>
<p>Turvapaikanhakijoilla ja paperittomilla on oikeus terveydenhoitoon ja hammashoitoon Ruotsissa. Alle 18-vuotiailla lapsilla on yleensä oikeus ilmaiseen hoitoon.</p>
<p type="title">Vaino ja vaara</p>
<p>Ruotsista saa hakea turvapaikkaa, jos katsoo tarvitsevansa pakolaissuojaa jouduttuaan kotimaassaan vainon kohteeksi. Turvapaikan haulle, ts. oleskeluluvan saamiselle ja Ruotsiin jäämiselle saattaa olla myös muita syitä.</p>
<p>Ruotsissa piileskelevät ja paperittomat oleskelevat maassa luvattomasti ehkä karkottamispäätöksen johdosta.</p>
<p type="title">Terveystarkastus</p>
<p>Kaikille turvapaikkaa hakeville aikuisille ja lapsille tarjotaan maksutonta terveystarkastusta, joka tehdään niin pian kuin mahdollista maahantulon jälkeen. Paperittomille ja maassa piileskeleville tarjotaan terveystarkastusta heidän hakeutuessaan hoitoon.</p>
<p type="title">Turvapaikan hakijat, piileskelevät ja paperittomat lapset</p>
<p>Turvapaikkaa hakevien, maassa piileskelevien ja paperittomien alle 18-vuotiaiden lasten ja nuorten tulee saada terveyden- ja sairaanhoitoa sekä hammashoitoa samoilla ehdoilla kuin muidenkin samojen maakäräjien alueella asuvien lasten ja nuorten. Useimmat maakäräjät ja alueet eivät peri maksuja alle 18-vuotiailta lapsilta ja nuorilta.</p>
<p type="title">Turvapaikanhakijat, piileskelevät ja paperittomat aikuiset</p>
<p>Aikuisille, ts. yli 18-vuotiaille, annetaan välttämätöntä sairaan- ja hammashoitoa. Sellaiseksi katsotaan myös äitiyshuolto, aborttihoito ja ehkäisyneuvonta.</p>
<p>Lääkärillä käynnistä terveyskeskuksessa ja läheteperusteisesta lääkärinhoidosta peritään 50 kruunun maksu. Jos läheteperusteinen käynti koskee muuta kuin lääkärinhoitoa, maksua peritään 25 kruunua. Sellaiseksi katsotaan esimerkiksi käynti kuraattorin luona.</p>
<p>Käynnin voi tehdä valinnaiseen terveyskeskukseen tai avohoidon erikoissairaanhoitoon valinnaisten maakäräjien alueella. Turvapaikanhakijoilta vaaditaan lähete, jos hoitopaikassa edellytetään sitä.</p>
<p>Käynnistä julkisen hammashuollon piiriin kuuluvan hammaslääkärin vastaanotolla veloitetaan 50 kruunua.</p>
<p>Myös reseptilääkkeistä peritään 50 kruunun maksu, ja sairausmatkoista maksetaan enintään 40 kruunua. Matkasta toisten maakäräjien alueelle veloitetaan normaalihinta.</p>
<p>Ehkäisevä lastenhoito ja äitiyshuolto sekä raskauden ja synnytyksen yhteydessä annettava hoito ovat ilmaisia. Myös tartuntatautiin sairastuneiden tarvitsema tartuntasuojahoito on ilmaista.</p>
<p>Turvapaikan hakijoiden tulee hoitoon hakeutuessaan esittää Migraatiovirastolta saamansa nk. LMA-kortti. LMA on lyhennys turvapaikanhakijoiden vastaanottoa säätelevästä laista [lagen om mottagande av asylsökande], ja toimii turvapaikanhakijoiden tilapäisenä henkilöllisyystodistuksena.</p>
</body></document>
