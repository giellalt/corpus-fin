<document xml:lang="fin" id="no_id"><header><title>9 askelta rohkeaan maisteluun</title><genre code="facta"/><author><unknown/></author><wordcount>610</wordcount><conversion_status type="standard"/><availability><license type="standard"/></availability><multilingual/><origFileName>https://www.ruokatutka.fi/kasvattajille/tietoa-ruuasta/ruoka-ja-aistit/9-askelta-rohkeaan-maisteluun/</origFileName><parallel_text xml:lang="sme" location="9_lavkki_roahkkadis_smahkemii.html"/><parallel_text xml:lang="swe" location="9_steg_till_att_vaga_smaka.html"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Siirry sisältöön</p>
<p xml:lang="fkv">RuokaTutka</p>
<list><p type="listitem">suomi</p>
<p type="listitem" xml:lang="swe">svenska</p>
<p type="listitem" xml:lang="smj">davvisámegiella</p>
</list><list><p type="listitem">Tekemistä tunneille ja kotiin <list><p type="listitem" xml:lang="fkv">Tehtävät</p>
<p type="listitem">RuokaTutkaTube</p>
<p type="listitem">Testaamo</p>
<p type="listitem" xml:lang="fkv">RuokaTutkaPeli</p>
</list></p>
<p type="listitem">Tietoa ruuasta <list><p type="listitem">Maidosta helposti hyvää</p>
<p type="listitem">Kasvikset ovat superruokaa</p>
<p type="listitem" xml:lang="est">Ruokakasvatus</p>
<p type="listitem" xml:lang="olo">Kouluruokailu</p>
<p type="listitem">Ruoka ja aistit <list><p type="listitem">9 askelta rohkeaan maisteluun</p>
<p type="listitem">Makukoulu – aistit käyttöön</p>
</list></p>
<p type="listitem" xml:lang="fkv">Luomuruoka maistuu</p>
<p type="listitem" xml:lang="kmr">OpeTube</p>
</list></p>
<p type="listitem">Tietoa hankkeesta <list><p type="listitem">Lapset ja nuoret ruokatutkijoina</p>
<p type="listitem">RuokaTutka-materiaalien pedagogiset lähtökohdat</p>
</list></p>
<p type="listitem" xml:lang="fit">Juliste</p>
<p type="listitem">RuokaTaide-kilpailu</p>
</list><list><p type="listitem">suomi</p>
<p type="listitem" xml:lang="swe">svenska</p>
<p type="listitem" xml:lang="smj">davvisámegiella</p>
</list><p type="title">9 askelta rohkeaan maisteluun</p>
<p type="title">1. Esimerkki kannustaa</p>
<p>Pienet lapset katsovat mallia vanhemmiltaan. Jos perheen yhteisillä aterioilla on tarjolla kasviksia ja vanhemmat syövät niitä hyvällä ruokahalulla, yleensä lapsetkin haluavat maistaa. Kun ikää karttuu ja lapsi menee kouluun, kaverien mielipiteet alkavat vaikuttaa. Lapset katsovat myös tarkkaan, mitä opettaja kerää lautaselleen. Lisäksi lapsella voi olla esikuvanaan aikuiskavereita, vaikkapa kummi. Häneltäkin lapsi ottaa mallia syömiseen. Toivoa sopii, että myös lapsen julkkisidoleilla on terve suhde ruokaan, sillä heidän esimerkkinsä voi vaikuttaa yllättävän paljon.</p>
<p type="title">2. Ruoka on iloinen asia</p>
<p>Pienten lasten ajoittaiseen syömättömyyteen ei kannata kiinnittää liikaa huomiota. Uusien makujen maistamisesta lasta kannattaa kuitenkin aina kehua. Ruokapöydässä äidin tai isän on hyvä keskittyä myönteiseen keskusteluun ja esimerkiksi kertoilla omia mukavia ruokamuistojaan. Koulussa ruokapuhetta voi johdatella opettaja. On tärkeää, että kouluruokailun ilmapiiri on hyvä ja salliva eikä ruuan moittimisesta kehity huonoa tapaa kaveripiirissä.</p>
<p type="title">3. Osallistuminen on kivaa</p>
<p>Yleensä lasten mielestä on mukava päästä mukaan perheen ruokaostoksille kauppoihin ja varsinkin toreille. Siellä värikkäitä kasvisvalikoimia katsellessa heidän kokeilunhalunsa voi herätä itsestään. Lapset kiinnostuvat ruuasta, kun saavat osallistua sen hankintaan ja valmistukseen. Arjen kiireessä ei kannata torjua pikkulapsen tarjoamaa keittiöapua, pieneltäkin onnistuu perunanpesu tai salaatin repiminen. Kun lapsi tottuu auttamaan ruuanlaitossa, hän puuhailee keittiössä mielellään isompanakin.</p>
<p type="title">4. Tutkiminen lisää uteliaisuutta</p>
<p>Lapsista on jännittävää, jos he pääsevät tutustumaan kasvisten viljelyyn esimerkiksi koululuokan kanssa. Jos retkiin ei ole resursseja, nykytekniikka mahdollistaa vaikka puutarhurin nettihaastattelun oppitunnin aikana. Uteliaisuutta ja kokeilunhalua herättävät myös marja- ja sieniretket sekä oman kasvimaan hoito. Pikku puutarhan perustamiseen ei tarvita omaa pihaa, pari ruukkua parvekkeella tai laatikko kerrostalon pihassa riittää kasvun ihmeen seuraamiseen.</p>
<p type="title">5. Yhdessä maistuu paremmalta</p>
<p>On hienoa, jos perheellä on mahdollisuus ruokailla rauhallisesti yhdessä mahdollisimman usein. Kun istutaan ruokailemaan saman pöydän ääreen, lapset oppivat arvostamaan ruokaa ja yhteistä ateriaa. Syödessä ehditään myös keskustella tärkeistä päivän tapahtumista.</p>
<p type="title">6. Kunnon ruualla jaksaa</p>
<p>Kun lapsi syö säännöllisesti aamiaisen, lounaan ja päivällisen, hänelle kehittyy tasapainoinen ruokarytmi. Nälkä kasvaa, kun ei koko ajan napostele jotakin pientä. Nälkäisenä kunnon ruoka maistuu aterialla, ja lapsi maistaa helpommin myös jotakin uutta. Esimerkiksi jäätelöllä, karkeilla tai sipseillä on oma paikkansa ruokavaliossa, mutta niillä ei kannata pilata ruokahalua ennen ateriaa eikä syödä niitä joka päivä. Arkipäivän jälkiruokana lapsille maistuvat vaikkapa hedelmäpalat tai marjat. Isompi lapsi ymmärtää myös järkiperustelut, esimerkiksi, että pidetään hyvää huolta hampaiden terveydestä.</p>
<p type="title">7. Selkeys houkuttelee</p>
<p>Lapsista on mukava nähdä, mitä he panevat suuhunsa. Niinpä ruokien selkeyteen on hyvä kiinnittää huomiota. Päiväkodissa ja koulussa kasvikset maistuvat lapsille parhaiten, kun eri salaattiainekset tarjotaan erikseen ruokasalin linjastossa. Samoin ruuan hyväksyttävyyttä voi lisätä, kun keiton tai padan raaka-aineet erottuvat selkeästi. Myös lihapullat, kalapihvit tai kasvispyörykät ja niiden kastike kannattaa asettaa tarjolle erikseen.</p>
<p type="title">8. Tuttu on turvallista</p>
<p>Tuttuja ruokalajeja kannattaa käyttää hyväksi uusien makujen kuljettamisessa lautaselle. Kasvisletut voi valmistaa vaihteeksi vaikkapa lehtikaalista. Tutun ruuan lisäkkeenä voi tarjoilla uutta kasvista, silloin uusi maku on helpompi hyväksyä.</p>
<p type="title">9. Kauneus on puoli ruokaa</p>
<p>Arkenakin katettu ruokapöytä ja kauniisti tarjolle asetettu ruoka miellyttää myös lapsen silmää ja houkuttelee maistamaan. Kiireisinä päivinä ruuan ei tarvitse olla kokonaan itse tehtyä. Monipuolinen ateria syntyy nopeasti valmisruuasta ja sen kylkeen pyöräytetystä salaatista tai pilkotuista kasviksista.</p>
<p type="title" xml:lang="sms">Lue lisää:</p>
<list><p type="listitem">Syödään yhdessä – ruokasuositukset lapsiperheille</p>
<p type="listitem">10 vinkkiä nirsoiluun ja valikoivaan syömiseen</p>
<p type="listitem">Myönteinen ruokapuhe</p>
<p type="listitem">Viisas vitonen perheen ruokailuun</p>
<p type="listitem">Sanoilla luot ruokailoa</p>
<p type="listitem">Vinkkivihko kasviksiin, hedelmiin ja marjoihin tutustumiseen (Maa- ja kotitalousnaiset)</p>
</list></body></document>
