<document xml:lang="fin" id="no_id"><header><title>Suoma sámedikki ságadoalli: Pääsiäisen jälkeen</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2009</year><wordcount>423</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="beassaziid-mael.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">keskiviikkona 22. huhtikuuta 2009</p>
<p type="title">Pääsiäisen jälkeen</p>
<p>Viime viikolla heti pääsiäislomien jälkeen oli Saamelaiskäräjien hallituksen kokous. Kokouksessa käsiteltiin Saamelaiskäräjien tilintarkastajien tarkastushavaintoja ja lausuntoa metsäsertifiointikriteereistä. Kokoustiedote löytyy saamelaiskäräjien kotisivuilta tiedote 2009-osiosta.  Saamelaiskäräjien hallituksen hyväksymä lausunto metsäsertifiointikriteereistä löytyy kokonaisuudessaan lausunnot 2009-osiosta. Seuraavana päivänä oli vuorossa metsäsertifiointityöryhmän viimeinen kokous ja metsäsertifiointistandardien tarkistustyö on täten päättynyt. Tarkistetut standardit tulevat internetiin osoitteeseen www.pefc.fi pöytäkirjojen tarkastuksen jälkeen. Olen tyytyväinen, että standardien tarkistus on saatu nyt päätökseen. Asian valmistelu on vaatinut saamelaiskäräjiltä paljon luottamushenkilö- ja henkilöstöresursseja.</p>
<p>Tällä viikolla maanantaina osallistuin Venäjän presidentin Dmitri Medvedevin puhetilaisuuteen Helsingissä. Koko Helsingin keskusta tuntui olevan sekaisin presidentin vierailusta ja turvajärjestelyt olivat mittavat. Venäjän presidentti puhui erityisesti turvallisuuspoliittisista kysymyksistä. Puhetilaisuudessa oli läsnä kaksi Suomen presidenttiä, Tasavallan Presidentti Tarja Halonen ja presidentti Mauno Koivisto.  Olen kuullut presidentti Medvedevin puhuvan kerran tätä ennen, suomalais-ugrilaisten kansojen maailmankongressissa, Hanti-Mansissa viime kesänä. Presidentin puhe oli hyvin yhteistyötä korostava. Turvallisuuspolitiikan lisäksi Medvedev puhui energia- ja kauppapolitiikasta. Ihmisoikeuskysymyksiin hän ei viitannut edellisten Venäjän presidenttien tapaan.</p>
<p>Puhetilaisuuden jälkeen osallistuin ympäristöministeriön vastaanottoon, joka liittyy ministeriön isännöimään luonnon monimuotoisuuden ja ilmastonmuutoksen yhteyksiä tarkastelevaan kansainväliseen asiantuntijakokoukseen (AHTEG). Tilaisuus oli hyvin miellyttävä ja oli mukava tavata ilmastonmuutostutkijoita ja -asiantuntijoita.</p>
<p>Tiistain ohjelmassa oli YLE:n toimitusjohtaja Mikael Jungnerin tapaaminen. Keskustelunaiheina hänen kanssaan olivat erityisesti Yle Sámiradion kehittäminen ja saamenkielinen lasten- ja nuortenohjelmat TV:ssä ja radiossa. Toin erityisesti esille tarpeen Unna Junná ohjelman lähetysajan lisäämisestä, tarpeen luoda erityisesti saamelaisnuorille omaa ohjelmaa ja kehittää Ylen saamenkielistä ohjelmatarjontaa kokonaisvaltaisesti. Toivoin tietenkin Yle Sámiradion rahoituksen lisäämistä. Esitin myös mahdollisuutta tehdä yhteishakemuksia ulkopuolisiin rahoittajatahoihin esim. saamelaisnuorten ohjelmien rahoittamiseksi. Neuvotteluissa kävi ilmi, että Yle Sámiradion resurssit eivät tule lisääntymään, mutta eivät myöskään pienene, toisin sanoen myös Unna Junná tulee säilymään TV-ohjelmistossa. Yhteishankkeisiin suhtauduttiin myötämielisesti.</p>
<p>Torstaina osallistun eduskunnan ympäristövaliokunnan järjestämään kuulemistilaisuuteen Inarin Siidassa. Ensi viikolla olen alkuviikon Tromssassa Arktisen Neuvoston kokouksessa. Ministerikokouksessa vaihtuu Arktisen Neuvoston puheenjohtajuus Norjalta Tanskalle. Kokouksessa käsitellään ilmastonmuutoskysymyksiä, Tanskan puheenjohtajuuskauden ohjelmaa ja hyväksytään kokouksen päätösjulistus. Odotan henkilökohtaisesti suurella mielenkiinnolla Yhdysvaltain entisen varapresidentti Al Goren raporttia Arktiselle Neuvostolle merijään sulamisesta. Osallistun kokoukseen osana Suomen valtuuskuntaa. Kokouksesta löytyy lisää tietoa Arktisen Neuvoston kotisivuilta osoitteesta: www.artic-council.org</p>
<p>Ensi viikon torstaina on saamelaiskäräjien hallituksen kokous.  Aiemmissa blogeissani olen kertonut osallistumisestani Unescon asiantuntijaseminaariin Monacossa. Kokouksen loppuraportti on valmistunut ja se löytyy Unescon sivuilta osoitteesta: http://portal.unesco.org/science/en/ev.php-URL_ID=7461&amp;URL_DO=DO_TOPIC&amp;URL_SECTION=201.html  Unesco laatii kokouksen teemoja syventävän artikkelikokoelman Unescon osapuolikokouksessa Kööpenhaminassa joulukuussa 2009. Sain oman asiantuntija-artikkelin valmiiksi pääsiäislomien aikana. On hyvä, että tällaiset asiantuntijakokoukset eivät jää vain yhteen kokoukseen, vaan itse kokous toimii alkuna yhteistyölle ja jatkotyöskentelylle.</p>
<p xml:lang="mrj">22.04.2009</p>
<p>Klemetti Näkkäläjärvi</p>
<p type="title" xml:lang="swe">1 kommenttia:</p>
<p>Antti</p>
<p>kirjoitti...</p>
<p>Hienoa että hommat hoituvat! Onko asiantuntija-artikkelisi painettuna jaossa vai voiko sen imuroida netistä?</p>
<p>1. toukokuuta 2009 2:53</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
