<document xml:lang="fin" id="no_id"><header><title>Suoma sámedikki ságadoalli: Viikko 34 tapahtumia ja seuraavan viikon suunnitelmat</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="FI"/></author><year>2008</year><wordcount>332</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="vahku-34-dhphusat-ja-boahtte-vahku.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header>
<body>
<p type="title">torstaina 21. elokuuta 2008</p>
<p type="title">Viikko 34 tapahtumia ja seuraavan viikon suunnitelmat</p>
<p>Syksy on pyörähtänyt täysillä käyntiin ja saamelaiskäräjälain mukaiset neuvottelut ovat alkaneet. Maanantaina alkoi Lappi-työryhmän syyskausi. Työaikaa Lappi-työryhmällä on syyskuun loppuun, loppuraportti luovutetaan 3.10. ministeri Pekkariselle. Lappi-työryhmää on täydennetty kesällä uusilla jäsenillä, jotta tasa-arvolain edellytys täyttyy. Lappi-työryhmän työ keskittyy vain loppuraportin laadintaan ja sen saamiseen hyväksyttävään muotoon. Omana tavoitteenani loppuraportissa on laajentaa saamelaiskulttuuria ja elinkeinoja käsitteleviä osioita ja tuoda saamelaiskäräjien näkemys saamelaisia koskettaviin hankkeisiin. Olen pyytänyt näkemyksiä saamelaiskäräjien hallitukselta, hallintopäälliköltä ja lautakuntien asianesittelijöiltä. Otan myös erittäin mielelläni blogini lukijoilta evästyksiä, kommentteja ja ideoita Lappi-työryhmän loppuraportin työstämiseen saamelaisosion ja Ylä-Lappia koskevien asioiden osalta. Huomiot voi laittaa blogiini ja myös sähköpostiini: klemetti.nakkalajarvi(at)samediggi.fi.</p>
<p>Tiistaina saamelaiskäräjät piti yhteistä kokousta Ylä-Lapin työvoimatoimistojen kanssa saamenkielisistä palveluista ja elinkeinopolitiikasta Hetassa.  Kävimme tapaamisessa läpi saamen kielilakiselvityksen tuloksia työvoimatoimistojen osalta ja etsimme keinoja parantaa saamenkielistä asiakaspalvelua työvoimatoimistoissa. Valtionhallinnossa valtionhallinnon tuottavuusohjelma estää uusien virkojen perustamisen, ja estää täten saamen kielilain toteutumista. Saamelaiskäräjät pyrkiikin edunvalvonnassaan kiinnittämään ministeriöiden huomiota siihen, että ne ohjaisivat resurssejaan saamenkielisten palvelujen tuottamiseen ja jotta valtionhallinnon tuottavuusohjelma huomioisi myös saamen kielilain velvoitteet. Seuraava palaveri pidetään Inarin alueella marraskuussa ja keskitymme siinä kokouksessa saamelaiselinkeinoihin ja saamelaiskulttuurikeskukseen. Jatkamme v. 2005 alkaneita kokouksia säännöllisesti.</p>
<p>Keskiviikkona olin saamelaiskäräjien ja Metsähallituksen luontopalvelujen edustajien kanssa saamelaiskäräjälain mukaisissa neuvotteluissa Inarissa. Asialistalla oli Muotkatunturin erämaan hoito-  ja käyttösuunnitelma, josta saamelaiskäräjät, Muotkatunturin paliskunta ja Metsähallitus ovat neuvotelleet kiitettävästi asian valmisteluvaiheessa aikaisemminkin. Toimme joitain huomioita kokouksessa ja saamelaiskäräjät voi vielä lausunnossaan hoito- ja käyttösuunnitelmasta tarkentaa näkemyksiään. Toinen kokouksessa käsitelty asia oli Metsähallituksen yhdenvertaisuussuunnitelma, joka on valmistunut vuonna 2006. Saamelaiskäräjät toi esille keskeisiä uudistustarpeita yhdenvertaisuussuunnitelman osalta. Sovittiin, että koska nyt ollaan uudistamassa yhdenvertaisuuslakia ja laatimassa uusia kriteerejä, joihin suunnitelmien tekovelvollisuus perustuu, Metsähallituksen yhdenvertaisuussuunnitelman uudistamiseen palataan lain valmistuttua ensi vuoden puolella.</p>
<p>Maanantaina olen Nellimissä perinteisillä ympäristöministeriön, Lapin ympäristökeskuksen, metsähallituksen ja saamelaiskäräjien luonnonsuojelukäräjillä, jonka erityisteemana tänä vuonna on kolttasaamelaiskulttuuri. Mukana on myös kolttaneuvoston edustus. Keskiviikkona osallistun biodiversitettisopimusta Suomessa käsittelevän työryhmän kokoukseen Helsingissä. Perjantaina suunnistan takaisin kolttasaamelaisalueelle, jolloin vietetään Trifon juhlaa Keväjärvellä.</p>
<p>Vuontisjärvellä 21.08.2008</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
