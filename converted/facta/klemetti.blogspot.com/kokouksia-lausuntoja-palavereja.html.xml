<document xml:lang="fin" id="no_id"><header><title>Suoma sámedikki ságadoalli: Kokouksia, lausuntoja, palavereja</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2008</year><wordcount>428</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="oakkmat-cealkmuat-palaverat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">lauantaina 7. kesäkuuta 2008</p>
<p type="title">Kokouksia, lausuntoja, palavereja</p>
<p>Viime viikon perjantaina palasin Bonnista Suomeen. YK:n biodiversiteettisopimuksen yhdeksännen osapuolikokouksen syvällisen tarkastelun kohteena olivat pääasiassa maatalouden biodiversiteetti, metsien monimuotoisuus, tulokaslajit, ekosysteemilähestymistapa, kansainvälinen kasviensuojelustrategia ja sopimuksen strategisen suunnitelman toteutus ja tavoitteet vuodelle 2010. Bonnin kokouksessa oli Suomen delegaatiossa 15 edustajaa, joista moni edusti erilaisia etujärjestöjä. Suomen valtuuskunta piti päivittäin delegaatiokokouksia, joissa käsiteltiin kokouksissa käsiteltäviä asioita ja tulevien päivien ohjelmaa. Toimitin delegaation käyttöön 8j-pykälää käsittelevän taustamuistion, jossa kerroin näkemyksiäni saamelaisten kannalta.  Bonnin kokouksessa hyväksyttiin suosituksia liittyen alkuperäiskansoja koskettavaan 8j-pykälään. Kokouksissa sain kuulla, että 8j-pykälää oli ehdotettu poistettavaksi kokonaan ja rahoitus ehdotettiin lopetettavaksi 8j:hin liittyvistä toiminnoista ja projekteista.</p>
<p>Suomen valtion delegaation neuvottelijat puolustivat vakavasti pykälää ja sen rahoituksen jatkamista. Onneksi kokous päätti, että 8j-pykälä ja sen rahoitus säilyy ja kokous tekee suosituksia koskien pykälä soveltamista. Kokous totesi ja suositteli, että metsien biodiversiteetin suojelutyössä ja suojeluohjelmien soveltamisessa on taattava alkuperäiskansayhteisön täysi osallistuminen ja lisäksi tulisi ottaa huomioon YK:n alkuperäiskansajulistus. Kokous totesi huolenaiheensa alkuperäiskansojen perinteisen tiedon säilymisen tulevaisuutta kohtaan. Euroopan Unioni esitti erityisen huolenaiheensa ilmastomuutoksen vaikutuksista alkuperäiskansakulttuureihin erityisesti arktisella alueella ja tämä kirjattiin myös kokouksen suosituksiin.</p>
<p>Tämän viikon maanantaina oli Saamelaiskäräjien yleiskokous. Kokous venyi aamusta pikkutunneille, eikä kaikkia asialistalla olleita asioita saatu edes käsiteltyä. Kokous hyväksyi viime vuoden tilinpäätöksen, tämän vuoden budjetin, pitemmän aikavälin budjettiesityksen v. 2009-2011, saamelaiskäräjien vaalikauden toimintaohjelman sekä valitsi Saamelaiskäräjille lakimiessihteeriksi varatuomari, oikeustieteiden kandidaatti Aimo Guttormin Utsjoelta. Saamelaiskäräjien hallitus oli ehdottanut yleiskokoukselle käräjien työjärjestyksen muutosta, jossa ehdotettiin mm. kyselytunnin perustamista yleiskokouksen yhteyteen. Valitettavasti työjärjestysasiaa ei ehditty käsitellä kokouksessa, mutta kokous osoitti mitä suurimmassa määrin tällaisen hallituksen kyselytunnin perustamiselle olevan suurta tarvetta.</p>
<p>Tiistaina olin Helsingissä neuvotteluissa työ- ja elinkeinoministeriössä hallituksen esityksestä laiksi ulkorajayhteistyöksi ja samasta asiasta kuultavana hallintovaliokunnassa. Lakiehdotus käsittelee kansainvälisten EU-projektien rahoitusta ja hallinnointia, pääasiassa niitä hankkeita, jotka korvaavat Suomen ja Venäjän raja-alueilla toteutetut naapuruusohjelmat, pääasiassa ns. Kolarctic-hankkeet. Tähän lakiesitykseen ei kuulu erityisesti saamelaisia koskettava Interreg Sápmi-hankeohjelma. Kuulemistilaisuudessa toin esille TEM:in käytyjen neuvottelujen perusteella, että Saamelaiskäräjillä tulisi olla edustus seurantatyöryhmässä, jolla on merkittävin rooli rahoitettavien hankkeiden valinnassa. Ilmaisin myös tarvetta ns. tekniselle tuelle, jonka perusteella olisi mahdollista saada saamelaiskäräjille esittelijä valmistelemaan hankkeita. Kiinnitin valiokunnan huomiota myös saamen kielilakiin ja sen huomioimiseen rahoitusohjelmien julkaisuissa ja toiminnassa.</p>
<p>Samana iltapäivänä osallistuin vielä kestävän kehityksen toimikunnan kokoukseen. Kestävän kehityksen toimikunnan puheenjohtajana on työministeri Tarja Cronberg ja varapuheenjohtajana ympäristöministeri Paula Lehtomäki.  Jäseniä toimikunnassa on puheenjohtajiston lisäksi 43 yhteiskunnan eri aloilta. Toimin Saamelaiskäräjien edustajana toimikunnassa. Toimikunnan työn tavoitteena on liittää kestävän kehityksen tavoitteet osaksi kansallista politiikkaa ja hallintoa sekä edistää kestävästä kehityksestä käytävää yhteiskunnallista keskustelua ja tutkimusta. Tiistain kokouksessa käsiteltiin Suomen kehityspoliittista ohjelmaa ja kestävää kehitystä.</p>
<p>7. kesäkuuta Vuontisjärvellä</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
