<document xml:lang="fin" id="no_id"><header><title>Kuttura-Repojoen tiehankkeesta</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2008</year><place>http://klemetti.blogspot.com/2008/03/kuttura-repojoen-tiehankkeesta.html</place><wordcount>597</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><origFileName>kuttura-repojoen-tiehankkeesta.html</origFileName><parallel_text xml:lang="sme" location="luoddaplnas-guhtura-ja-riebanjoga.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">sunnuntaina 2. maaliskuuta 2008</p>
<p type="title">Kuttura-Repojoen tiehankkeesta</p>
<p>Tiehallinto on käynnistämässä Kuttura-Repojoki tiehanketta, joka lyhentäisi turistien poikittaisliikennettä Saariselän ja Levin välillä. Tie kulkisi toteutuessaan kolmen paliskunnan halki ja halkoen Hammastunturin erämaa-aluetta. Tievaraus on merkitty valitettavasti Lapin maakuntakaavaan, jonka valtioneuvosto on vahvistanut. Tiehanketta perustellaan käytännössä yksin omaa matkailullisin perustein. Tiehanke maksaisi vähintään 5,7 miljoonaa euroa nykyisen arvion mukaan, mutta kustannukset tulevat varmasti nousemaan. Tiehanke lyhentäisi Saariselän ja Levin välimatkaa 60 kilometriä ja Inarin ja Kittilän välimatkaa vain kuusi kilometriä. Jokainen lyhennetty kilometri Saariselän ja Levin välillä maksaisi vajaat 100 000 euroa.</p>
<p>Matkailu työllistää Lapissa hyvin paljon ihmisiä, myös saamelaisia. Aluekehitystä ei voi kuitenkaan suunnitella vain matkailun tarpeita varten. Koko Lapin tulevaisuutta suunnitellaan nyt käytännössä hyvin pitkälle matkailua varten. Yksipuolisessa alueidenkehittämisessä piilee vaaroja. Ilmastonmuutos, kansainvälisen politiikan vaikutukset ja kasvava kilpailu turismista voivat vaikuttaa siihen, että Lapin matkailu voi tulevaisuudessa olla uhattuna. Mielestäni on järkevää kehittää nykyisiä matkailukeskuksia niille varatuilla alueilla, eikä hajottaa matkailukeskuksia hyvin laajalle alueelle. Se ei ole ekologisesti kestävä ratkaisu, ja häiritsee poronhoidon harjoittamista.</p>
<p>Mikäli tie rakennettaisiin, se helpottaisi taasen uusien matkailukeskusten perustamista tien varrelle keskelle erämaata. Tiehanke voi jopa haitata volyymiltään pienemmän Saariselän kehitystä.  Saariselällä ja Levillä on myös erilainen profiili, ja alueet houkuttelevat erilaisia matkailijoita, ja tämä pitää mielestäni säilyttää. On myös huomioitava, että Kittilään ja Saariselälle tulee matkailijoita paljon lentokoneilla ja julkisilla liikennevälineillä, busseilla ja Kolarin kautta myös junalla. Tieyhteys ei vaikuta heidän liikkumiseensa eri matkustuskeskusten välillä. Olisi ekologisempaa panostaa siihen, että matkakeskukset voidaan tavoittaa tehokkaasti julkisilla liikennevälineillä, kuin että tällaisilla tiehankkeilla lisätään tarpeetonta yksityisautoilua.</p>
<p>Olisi mielenkiintoista tietää, että millaisilla matkailijamäärillä tien rakentaminen on laskettu kannattavaksi ja millaisia todellisia arvioita päätöksen taustalla on. Onko matkailijoilta esimerkiksi edes tutkittu kiinnostusta poikittaisliikenteeseen kyseisten matkailukeskusten välillä? Yleisimmin matkailijat tulevat viikoksi rentoutumaan valitsemaansa matkailukeskukseen, ja kiinnostusta ei yleensä ole laajamittaiseen autoiluun, varsinkin jos matkailijat ovat tulleet Etelä-Suomesta autolla lomailemaan.</p>
<p>Saamelaisten kotiseutualueen tieverkosto ei ole hyvässä kunnossa matkailukeskusten ulkopuolisilla alueilla, kaikki esimerkiksi Kittilä-Nunnanen, Utsjoen-Nuorgamin tai Nellimin tietä ajaneet tietävät keskeisimmät parannuskohteet. Uusi tiehanke varaisi varmasti kaikki tienparannusrahat tuleviksi vuosiksi eteenpäin, jättäen paikallisten liikennöimät tiet ilman kipeästi kaivattuja tienparannusvaroja.</p>
<p>Tiehankkeesta tehdään ympäristövaikutusten arviointi eli YVA-prosessi.  YVA-prosessissa tulee huomioida lain mukaan hankkeen välillisiä ja välittömiä vaikutuksia kulttuuriperintöön, muuten kulttuurisia ja sosiaalisia seikkoja ei YVA-laissa mainita. Saamelaisten kotiseutualueella vain ympäristöarvojen tarkastelu ei ole saamelaiskulttuurin ja saamelaisten oikeuksien kannalta riittävää. Saamelaisten kotiseutualueen hankkeissa tulisi aina tarkastella erityisesti suoria ja välillisiä vaikutuksia erityisesti saamelaiskulttuurin ja saamelaiselinkeinoihin. Ymmärtääkseni myös kutturalaiset vastustavat tiehanketta. Saamelaiskäräjät tulee osallistumaan aktiivisesti tiehankkeen ympärillä käytävään keskusteluun ja tulee vaatimaan osallisuutta mm. YVA-hankkeen laadinnassa. Saamelaiskäräjien virallisen kannan tiehankkeesta tulemme muodostamaan Saamelaiskäräjien kokouksissa.</p>
<p>Vuontisjärvellä 2.3.2008</p>
<p>Klemetti Näkkäläjärvi</p>
<p type="title" xml:lang="swe">3 kommenttia:</p>
<p>Anonyymi kirjoitti...</p>
<p>Hyvin punnittua tekstiä. Tuon tien rakentamisen perustelut ovat tosiaan hatarat. Lapin matkailukeskuksiin tulee valtaosa vieraista viettämään aikaa valitsemassaan paikassa. Ne harvat jotka viikon aikana haluavat surffailla eri paikoissa ovat pieni vähemmistö. Niitä ei erityisesti kannata Lappiin houkutella, tulijoita on muutenkin. Varmaan Lapista löytyy paremminkin harkittuja varojen käyttökohteita.</p>
<p>6. maaliskuuta 2008 17:32</p>
<p>Vesa Luhta kirjoitti...</p>
<p>Hei tiedoksi ja levitettäväksi eteen päin http://www.adressit.com/kuttura-repojoki-tiehanke</p>
<p>20. maaliskuuta 2008 13:05</p>
<p>Anonyymi kirjoitti...</p>
<p>Mielenkiintoista nähdä, missä vaiheessa saamelaiskäräjiä kuullaan Kutturan tiehankkeen yhteydessä. YVA-arviointi tehdään ensimmäiseksi, mutta jätetäänkö käräjien kuuleminen viimeiseksi? Jos näin käy, se osoittaa, että asia on todellisuudessa jo päätetty ennen kuin saamelaisia edes kuullaan. Kuulemisjärjestys osoittaa, että päättäjät pitävät ympäristötekijöitä ainoa todellisena esteenä tielle. Saamelaisten mielipiteellä ei sen sijaan ole mitään merkitystä. Jos käräjiä kuullaan vasta siinä vaiheessa kun metsurit jo kaatavat metsää tielinjalta, niin onko kyseessä oikeasti edes mikään kuuleminen? Ulkopuolisenkaan silmin se ei näyttäisi sellaiselta, mitä luulisitte ihmisoikeustoimikunnan ajattelevan? Nyt pitäisi huolehtia, että käräjät voi antaa lausuntonsa siinä vaiheessa, että sillä oikeasti voi olla jotakin vaikutusta.</p>
<p>26. maaliskuuta 2008 14:03</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
