<document xml:lang="fin" id="no_id"><header><title>Suoma sámedikki ságadoalli: Arktisen neuvoston kokouksen tunnelmia</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2009</year><wordcount>551</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="arktalas-rai-coakkama-muosahusat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">perjantaina 1. toukokuuta 2009</p>
<p type="title">Arktisen neuvoston kokouksen tunnelmia</p>
<p>Minulla oli ilo osallistua Arktisen neuvoston kokoukseen alkuviikosta Tromssassa. Osallistuin kokoukseen Suomen valtuuskunnassa, joka johtajana oli ulkoministeri Alexander Stubb. Kokoukseen osallistui noin kolmesataa edustajaa valtioiden delegaatioista, alkuperäiskansojen edustajia ja tarkkailijoita. Arktisen neuvoston kokous oli keskiviikkona ja tiistaina oli suljettu seminaari merijään sulamisesta. Seminaari oli todella mielenkiintoinen, kuulimme useita eri asiantuntijoita ilmastonmuutoksen etenemisestä ja sen vaikutuksista.</p>
<p>Suomen valtuuskunta kokoontui ministerikokouksen aikana kerran virallisemmin ja lisäksi aamiaispalavereissa. Toin palavereissa esille saamelaisten näkemyksiä ilmastonmuutoksesta ja pääsimme ministeri Stubbin kanssa keskustelemaan myös saamelaisten oikeusaseman kehittämisestä. Yhteistyö Suomen valtuuskunnassa toimi erinomaisesti. Ministeri Stubb on kommentoinut kokouksia omassa blogissaan osoitteessa: http://www.alexstubb.com/fi/ Elävöitän blogiani kuvalla, jossa minä ja ministeri Stubb olemme kokoustauolla.</p>
<p>Seminaarin mielenkiintoisinta antia oli nobelisti, Yhdysvaltain entisen varapresidentin Al Goren esitelmä ilmastonmuutoksen vaikutuksista. Gore korosti, että ilmastonmuutos on kiihtynyt merkittävästi eikä aikaa voi enää haaskata, vaan ilmastonmuutoksen hillitsemiseen on aloitettava välittömät toimenpiteet. Al Gore on todella vaikuttava puhuja ja hän on tehnyt erinomaista työtä ilmastonmuutostietoisuuden lisäämisessä ja hän osaa popularisoida taitavasti tutkimustietoa. Gore korosti erityisesti jäätiköiden sulamisen vaikutuksia ja merenpinnan nousun sosiaalisia ja ympäristöllisiä vaikutuksia. Gore kuten myös seminaarissa puhuneet tutkijat toivat uutta tietoa noen ja pienhiukkasten vaikutuksista ilmastonmuutokseen. Pienhiukkasia syntyy erityisesti liikenteessä ja avotulesta. Pienhiukkaset kulkeutuvat kauaskin ja niiden joutuessa lumen ja jään pinnalle pinnan tummenemisen seurauksena lumi ja jää imevät auringonsäteilyä enemmän kiihdyttäen täten sulamisprosessia. Arktiselle alueelle hiukkaset leviävät teollistuneista maista.</p>
<p>Seminaarissa julkistettiin Arktisen alueen havainnointi- ja arviointiohjelman AMAP (Arctic Monitoring and Assesment Programme) raportti, jossa käsiteltiin erityisesti merenpinnan nousua. Grönlannin ja Etelämantereen jäätiköiden sulaminen uhkaa nostaa globaalisti meriveden pintaa metrillä vielä kuluvan vuosisadan aikana. Kokouksessa esitetyn uusimman tutkimustuloksen mukaan maapallon globaali lämpötila tulee nousemaan. Mikäli päästöjä ei hillitä merkittävästi, niin maapallon lämpötila nousee vähintään 4,5 astetta vielä tämän vuosisadan aikana. Globaalilla tasolla merenpinnan nousu johtaa jopa satojen miljoonien ilmastopakolaisten pakkomuuttoon ja pulaan puhtaasta vedestä. Kuulimme kokouksessa, että Himalajan lumen ja jään sulamisen johdosta alava Bangladesh joutuu suuriin ongelmiin. Merenpinnan nousu ja Himalajan sulaminen tulee tuomaan suuria yhteisvaikutuksia, viljelysmaata joutuu laajasti veden alle, puhtaan veden varannot vähenevät, kulkutaudit lisääntyvät kuten myös tulvat ja sateisuus. Tilanne johtaa siihen, että jopa kymmeniä miljoonia ihmisiä väkirikkaasta Bangladeshista on pakkomuutettava. Tilanne vaikuttaa silloin tietenkin koko Bangladeshin talouteen ja yhteiskuntaan. Pienet saarivaltiot voivat jopa jäädä täysin veden alle merenpinnan nousun johdosta.</p>
<p>Alkuperäiskansanäkemyksen seminaariin toi professori Ole Henrik Magga. Hän korosti kolmea asiaa ilmastonmuutoksen torjunnassa: 1) Arktisen neuvoston omaa aktiivista toimintaa, 2) YK:n alkuperäiskansajulistuksen toimeenpanoa ja 3) tiedon lisäämistä. YK:n alkuperäiskansajulistuksen toimeenpano on Maggan mukaan paras keino ilmastonmuutoksen torjunnassa ja siihen sopeutumisessa alkuperäiskansojen kannalta. Vuosi vuodelta ilmastonmuutosraportit tulevat yhä synkemmiksi, kuten Al Gorekin puheessaan totesi. Arktisille alkuperäiskansoille ilmastonmuutos tulee tuomaan suuria vaikutuksia. Inuitien mahdollisuudet metsästää kapenevat merijään sulaessa ja eliöstö tulee myös muuttumaan. Ranta-alueilla asuvat alkuperäiskansat voivat joutua pakkomuuttamaan merenpinnan nousun johdosta.</p>
<p>Saamelaisille muutokset tulevat olemaan suuria, poronhoito tulee vaikeutumaan ilmaston ja eliöstön muuttuessa. Saamelaiset nostettiin esille sekä Suomen että Ruotsin ulkoministereiden puheissa ja myös nobelisti Al Gore mainitsi modernin saamelaiskulttuurin tärkeyden ja kulttuurin kehittymisen merkityksen ja huomioi myös saamelaisten harjoittaman poronhoidon mahdollisista vaikeuksista ilmastonmuutoksen johdosta. Valtioiden delegaatioissa oli minun lisäkseni Norjan saamelaiskäräjien puheenjohtaja Egil Olli. Saamelaisten osallistumista kokouksiin pidettiin hyvin tärkeänä. Egil Olli toi ministerikokoukseen lyhyen pohjoissaamenkielisen tervehdyksen.  Kokous myös perusti tutkijatyöryhmän jonka tehtävänä on laatia raportti merijään sulamisen skenaarioista ja vaikutuksista globaalisti.</p>
<p>Hyvää vappua kaikille blogini lukijoille!</p>
<p>Vuontisjärvellä Vappuna 2009</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
