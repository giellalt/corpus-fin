<document xml:lang="fin" id="no_id"><header><title/><genre code="facta"/><author><person firstname="Klemetti" lastname="Näkkäläjärvi" sex="unknown" born="" nationality=""/></author><year>2011</year><wordcount>342</wordcount><conversion_status type="standard"/><availability><free/></availability><submitter name="Lene Antonsen" email="lene.antonsen@uit.no"/><multilingual/><origFileName>klemetti.12.10.11_fin.txt</origFileName><parallel_text xml:lang="sme" location="klemetti.12.10.11_sme.txt"/><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><p>Vaalien jälkeen Kiitokset äänestäjille luottamuksesta työtäni kohtaan. Olen iloinen että voin jatkaa saamelaiskäräjien jäsenenä vielä neljän vuoden ajan. Oman jännitysmomenttinsa vaaleihin toi vaalien aikana kuuluneet vaikeudet päästä äänestämään. Kuulin noin 10 äänestäjältäni että he eivät olleet päässeet äänestämään syystä tai toisesta.</p>
<p>Vaalit herättivät kyllä suurta huolenaihetta. Äänestysprosentti jäi alhaiseksi ja vaalien aikaan kuului olleen suuria ongelmia äänestämisessä ympäri saamen maata ja sen ulkopuoleltakin. Kaikki äänioikeutetut eivät olleet saaneet äänestyskuoria, niitä oli jaettu vääriin paikkoihin, posti oli vaatinut postimaksua kirjekuorien jättämisestä ja varsinkin iäkkäämmillä äänestysmatkat tulivat liian pitkiksi. Näin ei voi jatkua. Äänestysjärjestelmää on uudistettava, että tällaista ei pääse enää tapahtumaan. Demokratiaan kuuluu jokaisen äänioikeus ja siten oikeus päästä äänestämään on perusoikeus, jota ei saa tehdä liian vaikeaksi tai taloudelliseksi kysymykseksi. Monen sadan kilometrin matka edestakaisin postiin on jo taloudellinen kysymys. Tulevan saamelaiskäräjien tulee ottaa ehdottomasti kärkihankkeekseen vaalijärjestelmän uudistamisen.</p>
<p>Vaikka vaalit on käyty, saamelaiskäräjillä ei ole varaa jäädä odottamaan järjestäytymiskokousta, vaan rutiinitehtävät on hoidettava. Koska vaalikausi on näin lopussa saamelaiskäräjät siirtyy eräänlaiseksi <span type="quote">”toimituskäräjiksi”</span>. Tämä tarkoittaa sitä, että rutiinitehtävät hoidetaan, mutta vältetään uusien laajakantoisten asioiden linjaamiselta. Tämän johdosta saamelaiskäräjien hallitus kokouksessaan viime perjantaina päätti esittää yleiskokoukselle, että saamelaiskäräjien henkilöstöpoliittinen ohjelma, tasa-arvo- ja yhdenvertaisuussuunnitelmat siirrettäisiin uuden saamelaiskäräjien käsiteltäväksi. Hallituksen mielestä näiden asioiden linjaaminen kuuluu uudelle saamelaiskäräjille. Saamelaiskäräjät pitää syksyllä vielä kaksi yleiskokousta ja jos lokakuun yleiskokous niin päättää voidaan henkilöstöpoliittinen ohjelma ja suunnitelmat käsitellä vielä vuoden viimeisessä kokouksessa.</p>
<p>Viime viikolla saamelaiskäräjät neuvotteli Lapin liiton kanssa laajakaista-, liikennejärjestelmä- ja kansainvälistymisstrategioista. Toin esille, että liikennejärjestelmästrategiassa nostettaisiin esille saamelaisten kotiseutualueen erityistarpeet, erityisesti Nellimin tien perusparannus, mikä on kiireellisin ja tärkein kehittämishanke. Olisi tärkeää, että Nellimin tien perusparannus nostettaisiin yhdeksi kärkitavoitteeksi ja tien perusparannukseen olisi yhteinen tahtotila – se helpottaisi myös neuvotteluja valtiovallan suuntaan.</p>
<p>Koko viikko kuuluu tien päällä. Tiistaista keskiviikkoon olen Kiirunassa Barentsin Euro-Arktisen Neuvoston kokouksessa eli Barentsin alueen ulkoministerien kokouksessa. Kiirunasta suunnistan minulle hyvin mieluisaan tapahtumaan Saariselälle, saamelaisnuorten yhteispohjoismaiseen konferenssiin. Tuon tilaisuuteen Suomen saamelaiskäräjien ja saamelaisen parlamentaarisen neuvoston (SPN:n) terveiset sekä pidän puheen saamelaisten perinteisestä tiedosta. Saariselällä kokoontuu samaan aikaan kuin nuorisokonferenssi myös SPN:n hallitus. SPN:n hallituksen jäsenet osallistuvat ainakin joiltain osin nuorisokonferenssiin.</p>
<p xml:lang="kal">Kiirunassa 12.10.2011</p>
<p>Klemetti Näkkäläjärvi</p>
</body></document>