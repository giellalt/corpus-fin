<document xml:lang="fin" id="no_id"><header><title/><genre code="facta"/><author><person firstname="Klemetti" lastname="Näkkäläjärvi" sex="unknown" born="" nationality=""/></author><year>2010</year><wordcount>313</wordcount><conversion_status type="standard"/><availability><free/></availability><submitter name="Lene Antonsen" email="lene.antonsen@uit.no"/><multilingual/><origFileName>klemetti.27.10.10_fin.txt</origFileName><parallel_text xml:lang="sme" location="klemetti.27.10.10_sme.txt"/><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p>Viikon kuulumisia Olen palannut syyslomalta työkiireiden keskelle. Ennen lomaa osallistuin kestävän kehityksen toimikunnan kokoukseen. Kokouksen aiheena oli paikalliset esimerkit kestävän kehityksen edistämiseksi. Toin kokouksessa esille, että kestävän kehityksen periaatteet tulisi ottaa paremmin huomioon osana kokonaisvaltaista alueidenkehittämistä. Toin esille, että saamelaisten kotiseutualueen kuntien katsontakannassa saamelaisten kotiseutualuetta pidetään etelästä tulevien lomailijoiden virkistyskäyttöreservinä koska se tuo mukanaan rahaa alueelle. Kaavoituksessa kestävän kehityksen periaatteet saamelaisten kotiseutualueella usein unohtuvat ja pientä ekologista jalanjälkeä tekevän EU:n ainoan alkuperäiskansan jäsenten mahdollisuudet nauttia perustuslaillisista oikeuksistaan alkuperäiskansana jäävät kaavoituksessa huomioimatta. Otin esille puutteellisen kestävän kehityksen näkökulman huomioimisen mm. Inarijärven osayleiskaavassa ja Kilpisjärvi 2020-kehittämishankkeessa.</p>
<p>Saamelaiskäräjät järjestää lauantaina 30.10 kello 13 alkaen kuulemistilaisuuden Kilpisjärvi 2020-kehittämishankkeesta. Kuulemistilaisuuden tarkoituksena on saada alueen saamelaisten näkemyksiä saamelaiskäräjien lausunnon pohjaksi. Tällä hetkellä Kilpisjärvi 2020-kehittämishankkeessa suunnitellaan mm. arktisen seikkailupuiston rakentamista Salmivaaralle, lentokentän rakentamista Kilpisjärven kylälle, <span type="quote">”luontoa säästävän”</span> hissin rakentamista Saanan päälle, Jäämeren radan rakentamista ja uusia tieyhteyksiä Natura-alueelle. Kilpisjärvi 2020-projekti on rahoitettu EU-rahalla ja hakemuksen yhtenä perusteena on ollut saamelaiskulttuurin huomioiminen. Saamelaiskulttuurin etujen mukaista ei varmastikaan ole sijoittaa arktista seikkailupuistoa uhanalaisten luontotyyppien alueelle ja poronhoitoalueelle. Kuulemme alueen saamelaisia ennen lopullisen kannan muodostamista. Hankkeen ohjausryhmä kokoontuu 9.11., jonne tuomme saamelaiskäräjien näkemyksen kirjallisesti asiasta.</p>
<p>Ennen lomaa oli myös saamelaiskäräjälain § 9 mukaiset neuvottelut maastoliikennelain osittaisuudistuksesta ŧmpäristöministeriössä. Saamelaiskäräjät antoi oman esityksen maastoliikennelain uudistamisesta, joka perustui saamelaiskäräjien hallituksen hyväksymään lausuntoon asiasta. Päävaatimuksemme oli, että lakiin otettaisiin maininta siitä, että maastoliikennereitit ja maastoliikennetoiminta ei saa aiheuttaa vähäistä suurempaa haittaa saamelaiskulttuurille. Toivomme, että esitys menee läpi, koska se seuraa uudistettavaan vesilakiin otettavia määräyksiä.</p>
<p>Saamelaiskäräjät antoi lausunnon kansallisen metsäohjelman 2015 (KMO2015) uudistamisesta. Esitimme tarkennuksia saamelaiskulttuurin huomioon ottamiseen ja kulttuuriperinnön inventoinnin jatkamiseen metsätalousalueella. Esitimme myös, että ohjelmassa asetettu tavoite laatia kulttuuriperintöohjelma metsätalousalueelle tulisi laatia saamelaisten kotiseutualueella yhdessä saamelaiskäräjien kanssa.</p>
<p>Ensi viikolla on saamelaisen parlamentaarisen neuvoston hallituksen kokous. Saamme kokoukseen vieraaksi vähemmistövaltuutettu ja YK:n alkuperäiskansojen pysyvän foorumin tulevan edustajan Eva Biaudetin. Keskustelemme Spn:n hallituksen kokouksessa mm. saamelaisen parlamentaarisen neuvoston ja YK:n alkuperäiskansojen pysyvän foorumin yhteistyöstä.</p>
<p>Vuontisjärvellä 27.10.2010</p>
<p>Klemetti Näkkäläjärvi</p>
</body></document>
