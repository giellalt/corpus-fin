<document xml:lang="fin" id="no_id">
  <header>
    <title>Suoma sámedikki ságadoalli: Pääsiäisterveisin</title>
    <genre code="facta"/>
    <author>
      <person firstname="Klemetti" lastname="Näkkäläjärvi" sex="m" born="19601018" nationality="fin"/>
    </author>
    <year>2009</year>
    <wordcount>623</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@samediggi.no"/>
    <multilingual/>
    <parallel_text xml:lang="sme" location="beassasdearvvuoagat.html"/>
    <metadata>
      <complete/>
    </metadata>
    <version>XSLtemplate  1.22 ; file-specific xsl  $Revision: 1.1 $; common.xsl  $Revision: 154948 $; </version>
  </header>
  <body>
    <p type="title">sunnuntaina 12. huhtikuuta 2009</p>
    <p type="title">Pääsiäisterveisin</p>
    <p>Viime viikolla Saamelaiskäräjät oli neuvotteluissa aluehallinnon uudistamishankkeesta Valtiovarainministeriössä. Saamelaiskäräjien edustajina neuvotteluissa olivat mukana  minun ja hallintopäällikön lisäksi ALKU-hanken lausuntoa valmistelleet lautakuntien esittelijät. Neuvottelun pohjana oli saamelaiskäräjien yleiskokouksen hyväksymä lausunto ALKU-hankkeesta. Alku-neuvotteluista on uutisoitu lyhyesti Lapin Kansassa sekä  lapinradion ja saamelaisradion uutisissa, mutta uutiset ovat jääneet pintapuolisiksi ja osittain virheellisiksi.</p>
    <p>Saamelaiskäräjien tärkeimmät tavoitteet neuvotteluille perustuivat tietenkin saamelaiskäräjien lausuntoon. Tärkein tavoitteemme oli, että saamelaista kulttuuri-itsehallintoa tulisi kehittää myös Alku-hankkeessa ja siirtää tehtäviä myös Saamelaiskäräjille. Valtiovarainministeriö ei valitettavasti lämmennyt saamelaiskäräjien perustellulle esitykselle. Toinen tavoitteemme oli se, että saamelaiskäräjien toimintarahoitusta, saamen kielilain § 31 mukaisia rahoitustehtäviä ja saamelaisopetuksen valtionavustustehtäviä ei tule siirtää aluetasolle. Yhteensä näiden tehtävien siirrolla on 0,4 henkilötyövuoden vaikutus, eli tehtävien siirrolla ei voisi edes palkata yhtä työntekijää lisää Lapin AVI:in. Nämä esitykset ovat olleet mukana ALKU-hankkeen alusta lähtien, eikä niitä ole koskaan käsitelty muissa kuin ALKU-hankkeen työryhmissä. Oikeusministeriökään ei ole sitoutunut näihin siirtoihin. Oikeusministeriön edustaja toi esille neuvotteluissa, että jos saamelaiskäräjät vastustaa oikeusministeriön hallinnonalan tehtävien siirtoa, niitä ei tulla siirtämään. Valtiovarainministeriö totesi neuvotteluissa vievänsä asian kuitenkin Alku-työryhmien käsiteltäväksi. Saamelaisopetuksen valtionaputehtävät tullaan siirtämään AVI:lle saamelaiskäräjien vastustuksesta huolimatta.</p>
    <p>Kolmas keskeinen tavoite neuvotteluille oli saamenkielisen palveluyksikön saamisen saamelaisten kotiseutualueelle, mikä tarjoaisi sekä aluehallinto- että elinkeinopalveluita. Valtiovarainministeriö totesi, että lakiehdotusta on muutettu lausuntokierroksen jälkeen siten, että voidaan perustaa vähemmistökielten yksiköitä. Käytännössä lain nykyinen muotoilu ei estäisi saamenkielisen palveluyksikön perustamista.  Saamelaiskäräjien näkemyksen mukaan lain tulisi olla velvoittavampi - ja saamen kieli alkuperäiskansakielenä, jolla on oma kielilainsäädäntönsä, olisi mainittava erikseen. Vähemmistökieliasema on harhaanjohtava.</p>
    <p>Alku-neuvottelut olivat pettymys, koska Alku-hankkeessa ei pyritä saamelaisen kulttuuri-itsehallinnon turvaamiseen Vanhasen hallitusohjelman mukaisesti eikä saamelaista kulttuuri-itsehallintoa kehitetä vaikka tämä tavoite on ollut mukana hallituksen esityksenä jo silloin kun saamelaiset ensimmäisen kerran otettiin mukaan Suomen perustuslakiin 1990-luvulla. On myös surullista, että joudumme torjumaan saamelaisen kulttuuri-itsehallinnon heikennyksiä lausunnoissa ja neuvotteluissa, koska ministeriöissä ei ole riittävästi tietoa saamelaisten alkuperäiskansa-asemasta eikä tietoa saamelaisen kulttuuri-itsehallinon luonteesta eikä halua kunnioittaa saamelaisten asemaa lakiuudistuksissa.</p>
    <p>Kuntien valtionosuusjärjestelmän uudistuksesta olemme saaneet vaihtelevasti tietoa pääosin sanomalehdistä. Uudistus perustuu hallitusohjelmaan ja sitä on valmisteltu valtiovarainministeriössä. Saamelaiskäräjät on yrittänyt päästä mukaan valtionosuusjärjestelmän uudistuksesta käytäviin neuvotteluihin ja olemme tehneet asiassa aloitteita ja esityksiä.  Alku-hanke myös sivuaa valtionosuusjärjestelmää.  Uudistuksesta olemme saaneet tietoa käytännössä vain sanomalehdistä, ja alkukeväästä koko uudistus oli pantu jäihin taloudellisen taantuman johdosta. Alku-hankkeen raporteista olemme saaneet lukea, että valtionosuusjärjestelmän uudistuksessa esitetään saamenkielisten sosiaali- ja terveyspalveluihin tarkoitetun määräraha siirtämistä suoraan kunnille. Valtiovarainministeriö valmistelee rahoituksen siirtämistä kunnille tältä pohjalta. Valitettavasti tämä esitys myös vahvistettiin neuvotteluissa.</p>
    <p>Saamelaiskäräjät vastustaa esitystä, olimme varautuneet tähän esitykseen ja yleiskokous lausui 10.3., että saamenkielisten sosiaali- ja terveyspalvelujen valtionavun kohdentaminen tulee säilyä saamelaiskäräjillä, rahoitus on annettava asetuksen nojalla ja tuen tasoa tulee nostaa merkittävästi. Rahoituksen siirto kunnille suoraan heikentäisi saamenkielisiä palveluja, vaikeuttaisi niiden kokonaisvaltaista kehittämistä ja valvontaa ja heikentäisi saamelaista kulttuuri-itsehallintoa. Toimme näkemyksemme esille myös Alku-neuvotteluissa.</p>
    <p>Kenties saamelaiskäräjien kriittisen suhtautumisen johdosta Valtiovarainministeriön valtiosihteeri Reina on kutsunut saamelaiskäräjät kuulemaan, että Alku-hankkeella ei ole vaikutuksia saamelaisten asemaan kuten ei myöskään kuntien valtionosuusjärjestelmä uudistuksellakaan. Saamelaiskäräjien lähtökohtana neuvotteluille on saamelaiskäräjien yleiskokouksen hyväksymä lausunto Alku-hankkeesta. Lausunnon esityksiä yritämme edistää kaikin mahdollisin keinoin.  Neuvottelut pidetään huhtikuun loppupuolella.</p>
    <p>Tällä viikolla saamelaiskäräjät tapasi oikeusministeri Tuija Braxin. Kerroimme hänelle Alku-hakkeesta ja saamelaiskäräjien esityksistä. Oikeusministeriö lupasi viedä saamenkielisen palveluyksikön perustamisasiaa eteenpäin. Toinen asia josta halusimme keskustella oli saamelaiskäräjien budjetti. Tähän asti saamelaiskäräjät on tehnyt kirjalliset ehdotukset toiminta-avustuksestaan eikä budjetista ole neuvoteltu ministeriön ja saamelaiskäräjien välillä. Esitimme tällaisten neuvottelujen järjestämistä ja iloksemme oikeusministeri totesi, että neuvottelut voidaan järjestää.  Olin todella iloisesti yllättynyt kun muutama päivä päästä ministerin tapaamisesta saamelaiskäräjät sai kutsun vuoden 2010 budjettineuvotteluihin.  Toivottavasti oikeusministeriön esimerkki leviää myös sosiaali- ja terveysministeriöön ja opetusministeriöön kyseisten ministeriöiden kautta kanavoituvien rahoituksien osalta. Keskustelimme ministeri Braxin kanssa myös muista ajankohtaisista saamelaisia koskevista asioista ja myös saamelaiselinkeinojen kehittämisestä.</p>
    <p>Heti pääsiäisen jälkeen ohjelmassa on saamelaiskäräjien hallituksen kokous ja metsäsertifiointityöryhmän kokous Helsingissä.</p>
    <p>Rauhallista pääsiäistä kaikille blogini lukijoille.</p>
    <p>Vuontisjärvellä  12.04.2009</p>
    <p>Klemetti Näkkäläjärvi</p>
    <p type="title" xml:lang="swe">0 kommenttia:</p>
    <p>Lähetä kommentti</p>
    <p xml:lang="fkv">Tilaa:</p>
    <p>Lähetä kommentteja (Atom)</p>
  </body>
</document>
