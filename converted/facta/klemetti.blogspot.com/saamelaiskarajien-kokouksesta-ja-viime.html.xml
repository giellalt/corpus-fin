<document xml:lang="fin" id="no_id"><header><title>Suoma sámedikki ságadoalli: Saamelaiskäräjien kokouksesta ja viime viikkojen tapahtumista</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2009</year><wordcount>874</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="samedikki-dievascoakkamis-ja-maimus.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">keskiviikkona 8. heinäkuuta 2009</p>
<p type="title">Saamelaiskäräjien kokouksesta ja viime viikkojen tapahtumista</p>
<p>Viime blogin päivittämisestä on mennyt aikaa – pahoittelen tätä blogini lukijoille. Kesäloma ei ole vielä alkanut virastoissa vaan lausuntoja ja muita työkiireitä on ollut paljon. Vaikka olinkin kuukauden virkavapaalla väitöskirjatyöni vie kaiken vapaa-aikani tämän kesän ajan. Kesälomille jään heinäkuun lopussa vajaaksi kolmeksi viikoksi.</p>
<p>Saamelaiskäräjien yleiskokous pidettiin Nellimissä kesäkuun lopulla, kokous sai huomiota Lapin Kansassa. Kokous vaatii tämän takia huomioitani myös tässä blogissani. Koko talven sekä mediaa että osaa saamelaiskäräjäjäsenistä on kuohuttanut julkisuuteen lokakuussa toimitettu luottamuksellinen tilintarkastajien tarkastusmuistio, joka on sekoitettu jopa tilintarkastuskertomukseksi joka se ei tilintarkastuslain ja saamelaiskäräjälain mukaan voi olla.</p>
<p>Saamelaiskäräjien hallitus on käsitellyt tilintarkastajien muistiota koko talven, mutta jostain syystä asia palasi takaisin kummittelemaan vaikka tilintarkastajille oli toimitettu vastaukset kaikkiin heidän huomioihinsa asianmukaisesti. Tilintarkastajat eivät jostakin syystä vastauksiamme hyväksyneet, vaan päättivät antaa tilintarkastuskertomuksessaan muistutuksen käräjien kokoukselle. Hallituksen näkökulmasta tilintarkastajien muistutus on aiheeton, koska hallitus on vastannut tilintarkastajien kysymyksiin eikä muistutus vastaa vallitsevaa lainsäädännön ohjaamaa käytäntöä tilintarkastuskertomuksista. Edes se, jos hallitus ei olisi vastannut tilintarkastajien esittämiin kysymyksiin, ei olisi ollut lainsäädännön mukainen muistutuksen aihe.</p>
<p>Muistutus herätti suurta kiinnostusta yleiskokouksessa ja yleiskokous päätti siirtää vastuuvapauden myöntämisen seuraavaan kokoukseen, koska saamelaiskäräjien kokous halusi käsitellä tilintarkastajien tarkastuskertomuksessa 7.5.2009 olevan muistutuksen. Päätös syntyi äänestyspäätöksellä 8-6. Päätökseen jätettiin neljä eriävää mielipidettä.</p>
<p>Yleiskokouksen päätös siirtää vastuuvapauden myöntäminen seuraavaan kokoukseen ei mielestäni vastaa  tilintarkastuslain eikä saamelaiskäräjälain mukaista asian käsittelyä. Hallitus on huolehtinut että yleiskokouksella on ollut kaikki riittävät tiedot tilintarkastuskertomuksen käsittelyyn, jonka johdosta asiakokonaisuus käsiteltiin ei-julkisena. Kokouksessa oli läsnä ulkopuolinen lakimieskonsultti, joka esitteli asiakokonaisuuden ja saamelaiskäräjien hallituksen toimet tilintarkastusta koskevissa asioissa.  Hallitus luonnollisesti tulee arvioimaan ja  käsittelemään yleiskokouksen päätöstä suhteessa Saamelaiskäräjälakiin, tilintarkastuslakiin ja mahdollisesti muihin asiassa vaikuttaviin lakeihin tekee näiden lakien mukaiset toimenpiteet.</p>
<p>Tilintarkastuskertomus ei esittänyt mitään sellaisia  laillisia seikkoja miksi vastuuvapautta ei olisi voitu myöntää. Syytä vastuuvapauden epäämiseen täytyy etsiä muista syistä ja hallituksen puheenjohtajan näkökulmasta syiden täytyy olla poliittisia. Mutta tällaista politiikka on. Saamelaiskäräjien hallituksella ei ole mitään salattavaa tai hävettävää asiassa ja suhtaudunkin yleiskokouksen päätökseen asiallisesti mutta huumorilla. Toivon vaan että yleiskokous saa tehtyä päätöksensä elokuussa tai syyskuussa pidettävässä seuraavassa yleiskokouksessa jotta asioita ei tarvitsisi siirtää tuleviin kokouksiin ja tästä kokouksesta siirretyt asiat saataisiin käsiteltyä. Loputtomasti meillä ei ole varaa järjestää yleiskokouksia yleiskokouksen aiemmin hyväksymän budjetin mukaan.</p>
<p>Muutoin esityslistan asioista tehtiin päätös vain kahdessa muussa asiassa, esitys valtionavustuksen saamiseksi saamelaisten sosiaali- ja terveyspalveluiden turvaamiseksi vuonna 2011 ja saamelaisväestöä edustavien jäsenten esittäminen saamelaisalueen koulutuskeskuksen johtokuntaan. Saamelaiskäräjien kokous siirsi tai palautti valmisteluun viisi muuta asiaa ja otti käsiteltäväkseen yhden kokouksen hyväksymän lisäasian. Tällainen käsittelytapa saamelaiskäräjien ylimmältä poliittiselta elimeltä ei tietenkään anna hyvää kuvaa saamelaiskäräjien toiminnasta. Myös viime vuonna asioita siirrettiin paljon seuraavaan kokoukseen koska asioita ei ehditty käsitellä ja sen sijaan kokouksen aikaa meni sellaiseen keskusteluun että otetaanko jokin asia esityslistalle vai ei vaikka työjärjestyksessämme on tästä selkeät säännökset.</p>
<p>Pidän asioiden siirtämistä seuraaviin kokouksiin huonona, koska se hidastaa asioiden käsittelyä eikä vastaa saamelaisten korkeimman päättävän elimen tehtäviä. Asioiden siirtäminen lisää kuluja ja estää yleiskokousta käyttämästä valtaansa. Viime vuonna useat asiat jopa raukesivat eikä yleiskokous päässyt esittämään kantaansa tärkeisiin asioihin koska ne jouduttiin siirtämään seuraaviin kokouksiin. Päätöksenteossa tulee muistaa, että meillä politiikoilla on velvollisuus pystyä päättämään sellaisistakin asioista, joiden lopputulos ei ole kaikille mieleinen ja että meillä on käytössämme yksi parhaimmista tavoista, jonka avulla pystymme toteuttamaan demokratiaa, nimittäin äänestäminen.</p>
<p>Kokouksen jälkeen olen tarmolla ryhtynyt toteuttamaan varsinaisen kokouksen edellyttämää työtä, eli huolehtimaan yleiskokouksen vastuuvapauspäätöksen valmistelusta ja miten yleiskokouksen päätökseen vastataan.  Tämän valmisteluun on tarvittu sekä saamelaiskäräjien henkilöstöpanostusta ja myös ulkopuolista konsulttipalvelua ja tietenkin olen myös itse käyttänyt tähän huomattavasti työaikaani. Hallitus käsitteleekin asiaa ylihuomenna perjantaina muiden asioiden ohella. Muutoin edellinen viikko on mennyt kiireellisten lausuntojen valmistelussa. Viime perjantaina osallistuin yhdessä saamelaiskäräjien toisen varapuheenjohtaja Erkki Lumisalmen kanssa sekä pyytämämme ulkopuolisen asiantuntijan dosentti Timo Helteen kanssa Metsäliiton FSC-metsäsertifiointijärjestemän ulkopuolisen auditoijan järjestämään kokoukseen Rovaniemellä. Auditoijat halusivat kuulla saamelaiskulttuurista ja metsätalouden vaikutuksista saamelaiselinkeinoihin.</p>
<p>Viime viikolla hyväksyin ja valmistelin osaltani lausunnon Kuttura-Repojoki tiehankkeen ympäristövaikutusten arvioinnista. Saamelaiskäräjät suhtautuu kielteisesti tiehankkeeseen ja hankeella ei ole edellytyksiä jatkovalmisteluun hankkeen kielteisistä vaikutuksista ympäristöön, erämaa-alueeseen, poronhoitoon ja saamelaiskulttuuriin johtuen. Itse YVA-ohjelmassa oli lukuisia puutteita joihin kiinnitimme huomiota. Lausunto tulee lähiaikoina saamelaiskäräjien kotisivuille.</p>
<p>Tällä viikolla hyväksyin lausunnon alueiden kehittämislaista, josta löytyy tietoa saamelaiskäräjien kotisivuilta tiedotteet-osiosta suomeksi ja myöhemmin myös saameksi. Ensi viikolla on toinen iso lausunto hyväksyttävänä ja valmisteltavana nimittäin lausunto Tunturi-Lapin maakuntakaavasta.</p>
<p>Kesäterveisin,</p>
<p>Klemetti Näkkäläjärvi</p>
<p type="title" xml:lang="swe">2 kommenttia:</p>
<p>Anonyymi kirjoitti...</p>
<p>Vähän eri kuin tämän tekstin aihe, mutta joko olet nähnyt tämän (http://no.wikimedia.org/wiki/Revitalisering_av_Wikipedia_på_nordsamisk)? Milloin voisi olla odotettavissa sama Suomen saamelaiskäräjiltä?</p>
<p>14. heinäkuuta 2009 0:35</p>
<p xml:lang="sms">Juvvá Lemet - Klemetti Näkkäläjärvi</p>
<p>kirjoitti...</p>
<p>Hei ja kiitos kommenteista. Toimittamasi linkki oli norjankielinen. Internetin kautta tiedottaminen saamen kielellä on hyvin tärkeää ja yritämme koko ajan parantaa sitä. Valitettavasti meillä Suomen saamelaiskäräjillä ei ole samanlaisia resursseja kuin Norjan Saamelaiskäräjillä emmekä voi lähteä meidän resurssein tuottamaan saamenkielistä materiaalia nettiin ulkopuolisille sivustoille. Toisaalta Wikipedian idea on juuri siinä, että sen tiedot perustuvat internetaktivistien tuottamaan tietoon ja käyttäjien tiedon tarkistukseen. Wikipedia on hyvä tietolähde ja olen havainnut, että sinne on kasvavassa määrin tuotettu myös saamenkielistä tietoa. Olen huomioinut tämän kehityksen ilolla, mutta haluaisin nähdä wikipedian saamenkielisen sisällön kehittyvätn käyttäjien kautta samoin kuin muissa kielissäkin. Me joudumme keskittymään ainakin nyt omien kotisivujemme saamenkielisen sisällön tuottamiseen, kehittämiseen ja sen päivittämiseen. Omana tavoitteenani on että voisimme kehittää www-sivustomme vuorovaikutteisammaksi. Toivon että saamelaiset osallistuisivat aktiivisesti kehittämään saamen kieltä internetin käyttökielenä, koska se osaltaan turvaa saamenkielen tulevaisuutta.</p>
<p>15. heinäkuuta 2009 0:09</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
