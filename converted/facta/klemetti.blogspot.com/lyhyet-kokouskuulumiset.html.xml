<document xml:lang="fin" id="no_id"><header><title>Suoma sámedikki ságadoalli: Lyhyet kokouskuulumiset</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2008</year><wordcount>322</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="jurdagat-guovlohlddaanoastusas.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">lauantaina 11. lokakuuta 2008</p>
<p type="title">Lyhyet kokouskuulumiset</p>
<p>Viime blogissani kerroinkin jo Lappi-työryhmän kuulumisia. Lisäksi viikko sitten torstaina olin maa- ja metsätalousvaliokunnan kuultavana riistavahinkolaista. Olen viitannut lakiehdotukseen useasti, eikä minulla ole lakiehdotuksesta juurikaan hyvää sanottavaa, koska ehdotus heikentää poronhoitajien omaisuuden suojaa, asemaa ja tulotasoa. Tilaisuuteen valmistelemani muistio löytyy saamelaiskäräjien kotisivuilta polusta: www.samediggi.fi  dokumentit  kirjeet ja muistiot.</p>
<p>Kävin tapaamassa myös kansallisarkiston johtoa. Käsittelimme tapaamisessamme saamelaisarkistohanketta ja sen suhdetta saamelaiseen kulttuurikeskukseen. Saamelaisarkiston toimintaperiaate tulee saamelaiskäräjille lausunnolle ja asiasta järjestetään myös seminaari ensi kevään puolella. Saamelaiskäräjät suhtautuu myötämielisesti saamelaisarkistohankkeeseen ja pitää erinomaisena, että saamelaisten kotiseutualueelle perustetaan saamen kieleen ja kulttuuriin pohjautuva arkisto ja asiantuntijatyöpaikkoja. Kansallisarkiston kaavailuissa on noin 200 neliön tilat sekä 1 ½ viran vakanssi saamelaisarkiston tarpeita varten kulttuurikeskuksen yhteyteen. Tähdensin, että olisi hyvin tärkeää saada saamelaisarkiston aineistokokoelmaan myös kuva- ja äänitallenteita ja ennen kaikkea sitä, että saamelaisarkisto ei saa vaikuttaa hidastavasti saamelaisen kulttuurikeskuksen valmistumisaikatauluun.</p>
<p>Perjantaina olin Lappi-työryhmän luovutustilaisuuden lisäksi työ- ja elinkeinoministeriössä saamelaiskäräjälain § 9 kuulemisessa kansallisesta koheesio- ja kilpailukykyohjelmasta. Saamelaiskäräjät on jo aiemmin antanut asiasta lausunnon ja se löytyy saamelaiskäräjien nettisivuilta lausunnot-välisivuilta. Ohjelman tarkoituksena on harmonisoida aluekehittäminen keskeisten teemojen alaisuuteen. Lisärahoitusta aluekehittämiseen ei ole tulossa, vaan toteutus tapahtuu Euroopan Unionin rakennerahastojen ja kansallisen muun rahoituksen kautta. Kokouksessa toin esille, että saamelaiskäräjille tulisi taata suurempi rooli KOKO-ohjelman valmistelussa ja ohjelmahankkeiden valmistelu- ja hyväksymisprosessissa. KOKO-ohjelma-asiakirjan mukaan saamelaiskäräjät voi olla hakijana KOKO-ohjelman puitteissa.</p>
<p>Tällä viikolla olen valmistellut perjantaina pidettyä saamelaiskäräjien hallituksen kokousta sekä normaalia virkatyötä eli lausuntojen käsittelyä, lainsäädäntöhankkeisiin ja ajankohtaisiin selvityksiin tutustumista ja muistioiden laadintaa.</p>
<p>Ensi viikolla lähden tiistaina kohti Helsinkiä. Osallistun Ilmatieteen laitoksella järjestettävään kansainväliseen tutkijakokoukseen, joka liittyy kansainväliseen polaarivuoteen. Arktisen Neuvoston alaisuudessa toimii SAON- työryhmä, jonka tehtävänä on laatia suosituksia miten arktisen alueen seurantaa voidaan kehittää ja koordinoida erityisesti tutkimuksen saralla. Työryhmän yhtenä tehtävänä on laatia suosituksia ja luoda jatkuvuutta eri tahojen kanssa kansainvälisen polaarivuoden 2007-2009 teemojen kehittämiseksi. Pidän seminaarissa kaksi puheenvuoroa, avajaispuheenvuoron saamelaiskäräjien puheenjohtajan ominaisuudessa ja toisen tutkijan ominaisuudessa.</p>
<p>Vuontisjärvellä 11.10.2008</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
