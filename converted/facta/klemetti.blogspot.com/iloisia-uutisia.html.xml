<document xml:lang="fin" id="no_id"><header><title>Suoma sámedikki ságadoalli: Alkusyksyn hyviä uutisia</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2008</year><wordcount>449</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="lgoava-buorit-oasat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">torstaina 28. elokuuta 2008</p>
<p type="title">Alkusyksyn hyviä uutisia</p>
<p>Valtioneuvosto on saanut budjettiriihen käsiteltyä ja saamelaiskäräjien kannalta valtioneuvosto esittää hyviä uutisia. Valtioneuvosto esittää saamelaiskäräjien toiminta-avustuksen nostamista 200 000 eurolla vuodelle 2009. Avustuksella katetaan erityisesti saamen kielilain aiheuttamia kuluja. Avustus tarkoittaa sitä, että voimme parantaa koltan- ja inarinsaamen palvelutasoamme. Kehitystä voidaan pitää myönteisenä ja todella tarpeellisena, mutta avustuksen tasoa ei voi pitää vielä riittävänä. Saamelaiskäräjien hallitus teki esityksen oikeusuministeriölle saamelaiskäräjien toiminta-avustuksen nostamisesta noin kuukausi sitten. Esityksessä kiinnitettiin erityistä huomi-ota saamen kielilain aiheuttamiin kuluihin ja kipeään tarpeseen nostaa saamelaiskäräjien toiminta-avustusta. Luonnosuojelun kannalta on hyvin myönteistä, että valtioneuvosto on päättä-nyt vapauttaa myyntiverosta maan myynnin valtiolle luonnonsuojelutarkoitukseen. Hallitus on päättänyt nostaa energia-avustuksiin varattavia määrärahoja nykyisestä, ja tukea kohdennetaan lämmitysjärjestelmien uudistamiseen ympäristöystävällisemmäksi, esimerkiksi öljylämmityksen korvaamista maalämmöllä. Uudistus on tärkeä  erityisesti saamelaisten kotiseutu-alueella, jossa suuri osa lämmityksestä tapahtuu öljyllä.Valtioneuvoston tiedote löytyy kokonaisuudessaan osoitteesta: http://www.vn.fi/ajankohtaista/tiedotteet/tiedote/fi.jsp?oid=236864</p>
<p>Tämän viikon kokouksista on muitakin iloisia uutisia. Keskiviikkona osallistuin Helsingissä Suomen luonnon monimuotoisuuden suojelun ja kestävän käytön  kansallisen strategian ja toimintaohjelman 2006-2016 toteutusta ja seurantaa edistävän työryhmän kokoukseen, lyhyesti biodiversiteetti-työryhmän kokoukseen. Työryhmä käsittelee mm. kansainvälistä biodiversiteetti-sopimusta. Työ liittyy COP9-osapuolikokoukseen, johon minulla oli ilo osallistua. Ohessa linkki blogiini jossa käsittelin asiaa:  http://klemetti.blogspot.com/2008_05_25_archive.html. Suomen valtuuskunnan kokousraportti Bonnista löytyy osoitteesta: http://www.ymparisto.fi/download.asp?contentid=9832&amp;lan=FI</p>
<p>Biodiversiteettisopimuksessa on alkuperäiskansoille keskeinen pykälä 8J, joka antaa valtiolle velvollisuuden suojella alkuperäiskansojen biologiseen monimuotoisuuteen liittyviä tietoja ja taitoja. Pykälä on hyvin merkittävä, koska se liittää alkuperäiskansat osaksi ympäristösuojelua ja omalta osaltaan laajentaa ympäristönsuojelun ja biodiversiteetin suojelua koskemaan myös luonnon kulttuurista ulottuvuutta. Biodiversiteettityöryhmässä päätettiin ehdotuksestani, että ensi vuoden alusta lähtien kootaan työryhmä pohtimaan pykälän 8J soveltamista ja toimeenpanoa Suomessa. Työryhmään tulee kuulumaan edustajia keskeisistä ministeriöistä, saamelaiskäräjiltä ja Metsähallituksesta. Kyse on todella merkittävästä asiasta, onhan biodiversiteettisopimus hyväksytty vuonna 1992. Erityisen iloinen olen ympäristöministeriön vahvasta sitoutumisesta työn käynnistämiseen. Valmistelen työryhmälle Bonnin kokousraporttiini pohjautuvaa taustamuistiota 8J-pykälän soveltamista Suomessa, jossa pohdin asiaa laajemmin saamelaisten oikeuksien kannalta.</p>
<p>Tiistaina minulla oli kunnia osallistua ulkoasianministeriön 90-vuotisjuhliin liittyvään suurlähettiläspäivien vastaanottoon, jossa minulla oli ilo tavata useita keskeisiä politiikkoja ja virkamiehiä ja keskustella heidän kanssaan saamelaisasioista ja saamelaisten oikeuksien edistämisestä. Maanantaina osallistuin Metsähallituksen, ympäristöministeriön, Lapin ympäristökeskuksen, saamelaiskäräjien ja kolttaneuvoston yhteisiin <span type="quote">”luonnonsuojelukäräjiin”</span> Nellimissä. Tutustuimme päivän aikana Inarijärven alueen luontoon ja kolttasaamelaiskulttuuriin. Keskustelimme myös ajankohtaisista asioista ympäristöhallinnossa ja metsähallituksessa ja miten saamelaiskulttuuri ja –elinkeinot olisi huomioitava maankäytössä.</p>
<p>Ensi viikon maanantaina minulla on Lappi-työryhmän kokous Helsingissä.  Tiistaina olen aluehallinnon uudistamis- ja kehittämistyöryhmän kuultavana saamelaiskäräjien näkemyksistä. Tiistaina saamelaiskäräjien edustajilla on tapaaminen opetusministeriössä saamelaislasten ja –nuorten osallisuuden kehittämisestä. Torstaina olen saamelaiskäräjien ja Museoviraston yhteiskokouksessa Inarissa. Keskustelemme saamelaiskäräjien antamasta lausunnosta valtakunnallisesti merkittävien rakennettujen kulttuuriympäristöjen luettelosta. Lisäksi keskustelemme erityisesti saamelaisen kulttuuriympäristön hoidosta. Perjantaina on saamelaiskäräjien hallituksen syyskauden avajaiskokous Inarissa.</p>
<p xml:lang="mrj">28.8.2008</p>
<p>Vuontisjärvellä</p>
<p>Klemetti Näkkäläjärvi</p>
<p type="title" xml:lang="swe">1 kommenttia:</p>
<p>Anonyymi kirjoitti...</p>
<p>8j:n osalta tehty jo ainakin yksi selvitys Suomen osalta, kannattaa ottaa huomioo kun suunnittelee uusia..</p>
<p>14. lokakuuta 2008 16:10</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
