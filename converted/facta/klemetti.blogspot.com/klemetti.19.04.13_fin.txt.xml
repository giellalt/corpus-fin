<document xml:lang="fin" id="no_id"><header><title/><genre code="facta"/><author><person firstname="Klemetti" lastname="Näkkäläjärvi" sex="unknown" born="" nationality=""/></author><year>2013</year><wordcount>467</wordcount><conversion_status type="standard"/><availability><free/></availability><submitter name="Lene Antonsen" email="lene.antonsen@uit.no"/><multilingual/><origFileName>klemetti.19.04.13_fin.txt</origFileName><parallel_text xml:lang="sme" location="klemetti.19.04.13_sme.txt"/><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><p>Perustuslakivaliokunta vieraili Enontekiöllä</p>
<p>Perustuslakivaliokunta vieraili tänään Enontekiöllä jatkaen täältä Inariin. Saamelaiskäräjät otti valiokunnan vastaan ja keskustelimme hyvin rakentavassa hengessä saamelaisten perusoikeuksien toteutumisesta Suomessa.  Oli hienoa, että valiokunta vieraili kotikunnassani - täällä jos missä tarvitaan perus- ja ihmisoikeuskasvatusta. Tilaisuudessa pitämäni alustus löytyy täältä. Lisäksi varapuheenjohtaja Heikki Paltto kertoi valiokunnalle saamelaisten kotiseutualueen petotilanteesta. Valiokunnalle jätetty muistio saamelaisten perusoikeuksien toteutumisesta löytyy saamelaiskäräjien kotisivuilta.</p>
<p>Isäntäkunta Enontekiö järjesti valiokunnalle myrskyisän ja perusoikeuskielteisen vastaanoton.  Kunnanhallituksen puheenjohtaja uhkaili eri medioissa sodalla mikäli Ilo 169-sopimus ratifioitaisiin. Tällainen uhkailu on laitonta ja hyvin sopimatonta kunnalliselle luottamushenkilölle.  Kunnan luottamushenkilöiden tehtävänä on edistää kunnan ja sen asukkaiden parasta (§ 32). Luottamushenkilöiden on myös käyttäydyttävä arvokkaasti. Kunnan on kuntalain ja perustuslain mukaan edustettava myös kuntalaisia ja kuntalaisten hyvinvointia. Enontekiölläkin saamelaiset ja suomalaiset ovat taistelleet ja kaatuneet yhdessä sodissa. Millaisen viestin kunnanhallituksen puheenjohtaja antaa meidän veteraaneillemme? Maailmassa on parhaillaan useita sisällissotia käynnissä. Syyriassa, Afganistanissa  ja monissa muissakin maissa ihmisiä kuolee päivittäin sodassa. Onko kunnanhallituksen puheenjohtaja niin vieraantunut historiasta ja maailmanpolitiikasta ettei ymmärrä mitä sota tarkoittaa?</p>
<p>Tällainen puhe on hyvin varomatonta ja myös törkeää ja epäasiallista painostusta Suomen valtiota vastaan. Uhkailu ja kiristys eivät sovellu länsimaiseen demokratiaan vaan asioista on pystyttävä puhumaan avoimesti ja rauhallisesti. Avoimen, sovittelevan ja rauhaan pyrkivän ratkaisun esikuvaksi sopisi Nobel-palkittumme presidentti Ahtisaari. Kunnanhallituksen puheenjohtajan kielenkäytöstä nyt tulee lähinnä mieleen Pohjois-Korean valtionjohtaja Kim Jong-un, joka myöskin uhkailee sodalla.</p>
<p>Kunnan tervehdys perustuslakivaliokunnalle jatkoi perus- ja ihmisoikeuskielteisellä linjalla. Kunnanjohtaja Kärnä on julkaissut kunnan teesit netissä. Se oli surullista luettavaa, mutta loogista ottaen huomioon kunnanhallituksen puheenjohtajan sotapuheet. Esitys piti sisällään lukuisia asiavirheitä, asenteellisuuksia ja ihmetystä herättäviä kommentteja. Tuntuu myös hieman erikoiselta, että parhaillaan kun eduskuntakäsittelyssä on kuntalaki, joka tulee vaikuttamaan merkittävästi myös Enontekiön kuntaan, niin se ei saanut osakseen minkäänlaista painoarvoa kunnan esityksessä Kunnanjohtaja Kärnän tekemän diashown perusteella kunta paitsi syrjii saamelaisia, mutta myös tietoisesti jättää toimeenpanematta saamelaisten perustuslaillisia oikeuksia ja yhdenvertaisuuslakia.</p>
<p>Kärnän esitystä lukiessani kävi ilmi että on uskomatonta, että miten tietämätön kunta on lainsäädännöstä ja miten syrjivän avoimesti se käyttäytyy ja sen sallitaan käyttäytyvän saamelaisia kohtaan. Valtiovallan tulisi puuttua tähän, koska kunnan teksti lähenee minusta jo rikosnimikettä kiihottaminen kansanryhmää vastaan. Minusta on uskomatonta, että kunta ollessaan viranomainen, jonka tehtävänä on noudattaa lakeja, niin se avoimesti tunnustaa vastustavansa olemassa olevia lakeja ja kieltää saamelaisten ja saamelaiskäräjien aseman. Saamelaiskäräjät ei ole koskaan kieltänyt kunnallisen itsehallinnon asemaa, emmekä ole vaatineet valtaväestöön kuuluvien henkilöiden oikeuksien rajoittamista niin kuin Kärnä vaatii. Tämä kertoo enemmän yhteiskunnastamme ja sen tilanteesta kun hänen annetaan jatkaa propagandaansa saamelaisia vastaan. Minusta tilanne on vakava myös kunnallisen perustuslaillisen itsehallinnon kannalta. Pystyykö kunta, joka avoimesti vastustaa saamelaisia, hoitamaan perustuslaissa ja kuntalaissa sille määrätyt tehtävät? Tätä olisi ylempien oikeusoppineiden ja perustuslakivaliokunnan hyvä  myös tutkia.</p>
<p>Ensi viikolla menen Inariin saamelaiskäräjien hallituksen kokoukseen. Asialistalla on nimeämisiä, lausuntojen hyväksymisiä ja lähetekeskustelut saamelaiskäräjien viime vuoden toimintakertomuksesta ja kuluvan vuoden budjetista. Viikon lopulla menen Helsinkiin saamelaiskäräjälakityöryhmän kokoukseen. Kokouksen pääaiheena on tuolloin saamelaiskäräjien yleishallinto.</p>
<p>Vuontisjärvellä 19.4.2013</p>
<p>Klemetti Näkkäläjärvi</p>
</body></document>