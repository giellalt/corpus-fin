<document xml:lang="fin" id="no_id"><header><title>Suoma sámedikki ságadoalli: Porvoon valtiopäivien tunnelmia</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="FI"/></author><year>2009</year><wordcount>449</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="porvoo-stahtabeivviid-muosahusat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header>
<body>
<p type="title">keskiviikkona 1. huhtikuuta 2009</p>
<p type="title">Porvoon valtiopäivien tunnelmia</p>
<p>Viime blogikirjoituksesta on ehtinyt vierähtää jo tovi ja paljon on ehtinyt tapahtua, myös positiivista. Enontekiön kunta on päättänyt osallistua saamelaisen lastenkulttuurikeskuksen kuntakohtaiseen kustannukseen. Tämä on erittäin hieno asia. Toisena iloisena asiana on opetusministeriön päätös myöntää saamelaiskäräjille 100 000 euroa vuodelle 2009 saamelaisten kieli- ja kulttuuripesätoimintaa varten. Valtionavustuksella rahoitetaan Inarin kirkonkylässä toimivan inarin- ja koltansaamenkielisen kielipesän toimintaa yhteensä 81 200 eurolla ja Vuotsossa sijaitsevan pohjoissaamenkielisen kielipesän toimintaa yhteensä 18 800 eurolla.</p>
<p>Marraskuun puolivälissä saamelaisten yhteistyöelin, saamelainen parlamentaarinen neuvosto oli YK:n pysyvän foorumin vieraana Kaarasjoella Norjassa. YK:n pysyvä foorum on alkuperäiskansakysymyksiin erikoistunut YK:n elin. Toimitin pysyvälle foorumille raportin saamelaisten ihmisoikeustilanteesta Suomessa. Raportti löytyy saamelaiskäräjien kotisivuilta englanniksi lausunnot 2009-osiosta. Samalla viikolla neuvottelimme myös Raittijärven polun toteutuksesta Rovaniemellä.</p>
<p>Viime viikolla koko viikko meni erilaisten kokouksien valmistelussa. Perjantaina osallistuin biodiversiteettityöryhmän kokoukseen Helsingissä. Työryhmä on pidemmältä nimeltään: Suomen luonnon monimuotoisuuden suojelun ja kestävän käytön kansallisen strategian ja toimintaohjelman 2006-2016  toteutusta ja seurantaa edistävä työryhmä. Työryhmä on todella mielenkiintoinen ja osallistun sen työhön aina kuin voin. Perjantaina käsittelimme biodiversiteettisopimuksen maaraporttia sopimuksen sihteeristölle. Maaraportissa käsitellään saamelaisia koskevia asioita ja asetetaan myös tavotteita biodiversiteetin suojelulle lähivuosille. Toin omat huomioni  jo etukäteen kirjallisesti.</p>
<p>Käsittelimme myös biodiversiteettiviestinnän strategiaa ja toivoin, että tietoa biodiversiteetistä olisi saatavilla myös saameksi. Suomen Ympäristökeskuksen tutkija esitteli työryhmälle ekosysteemilähestymistapaa. Ekosysteemilähestymistapa on biodiversiteettisopimuksen viitekehys, jonka avulla pyritään kokonaisvaltaiseen näkemykseen luonnonalueiden suojelussa, hoidossa ja kestävässä käytössä. Lähestymistapa painottaa ekosysteemien rakenteen ja toiminnan säilyttämistä, jotta ihmisille ja luonnolle arvokkaiden ekosysteemipalvelujen saatavuus turvataan.  Toivottavasti ekosysteemilähestymistapaa ruvetaan soveltamaan laajasti myös saamelaisten kotiseutualueen viranomaisissa maankäytössä ja kaavoituksessa.</p>
<p>Lauantaina minulla oli ilo ja kunnia osallistua Merkkivuoden 1809 päätapahtumaan Porvoossa. Kutsuvieraille esitettiin Porvoon juhlallisessa kirkossa näytelmä Laulu Suomelle, jonka jälkeen osallistuin Porvoon kaupungin vastaanotolle.</p>
<p>Maanantaina osallistuin Maailman porokansojen neljänteen maailmankongresiin Koutokeinossa. Toin tilaisuuteen saamelaiskäräjien tervehdyksen, joka löytyy parin päivän päästä saamelaiskäräjien kotisivuilta puheet-osiosta pohjoissaameksi. Iltapäivällä saamelaiskäräjien hallitus piti puhelinkokouksen, jossa ainoana asiana oli lausunnon antaminen PEFC- metsäsertifiointikriteeristöstä. Hallitus päätti palauttaa asian elinkeino- ja oikeuslautakunnan käsittelyyn ja käsittelee asiaa seuraavassa kokouksessaan 14.4.</p>
<p>Loppuviikko minulla kuluukin Helsingissä. Keskiviikkona osallistuin kestävän kehityksen toimikunnan kokoukseen. Kokouksessa käsiteltiin Itämerta ja kokouksessa painotettiin erityisesti Itämeren suojelun kehittämistä. Eduskunnalle annetaan kesään mennessä Itämeri-selonteko. Iltapäivällä osallistuin työ- ja elinkeinoministeriössä saamelaiskäräjälain mukaisiin neuvotteluihin kaivoslaista ja valtaushakemuksista. Käsittelimme kokouksessa kaivoslaista annettuja lausuntoja ja saamelaiskäräjien lausuntoa ja miten se otetetaan huomioon kaivoslaissa. Saamelaiskäräjät painotti, että kaivoslakityöryhmän (KAILA) ehdotukseen ei saa tulla saamelaisten oikeusaseman kannalta heikennyksiä. Saamelaiskäräjien lausunto kaivoslaista löytyy lausunnot 2008-osiosta. Kaivoslaki tulee hallituksen esityksenä aikaisintaan ensi syksynä ja sitä käsitellään sen jälkeen viidessä valiokunnassa. Eduskuntakäsittely kestänee vuoden ja voitaneen hyväksyä eduskunnassa vuonna 2010 ja se voisi tulla voimaan vuonna 2011.</p>
<p>Perjantaina on hyvin tärkeä kokous, johon osallistuu lajaasti saamelaiskäräjien asianesittelijöitä. Neuvottelemme Aluehallinnon uudistamishankkeesta (ALKU) valtiovarainministeriössä.</p>
<p>Helsingissä 1.4.2009</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
