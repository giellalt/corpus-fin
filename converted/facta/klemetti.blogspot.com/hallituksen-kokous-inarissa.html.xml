<document xml:lang="fin" id="no_id"><header><title>Hallituksen kokous Inarissa</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="FI"/></author><year>2008</year><place>http://klemetti.blogspot.com/2008/02/hallituksen-kokous-inarissa.html</place><wordcount>399</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><origFileName>hallituksen-kokous-inarissa.html</origFileName><parallel_text xml:lang="sme" location="stivrra-oakkn-anris.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header>
<body>
<p type="title">keskiviikkona 27. helmikuuta 2008</p>
<p type="title">Hallituksen kokous Inarissa</p>
<p>Viime perjantaina oli uuden hallituksen ensimmäinen kokous. YLE Sámiradio on ollut valppaana, ja nosti julkisuuteen esille sen, että saamelaiskäräjien edustajaa ei ole kutsutta työ- ja elinkeinoministeriön asettamaan Lappi-työryhmään. Uutisoinnin johdosta otimme yhteyttä ministeriöön, ja saimme yhden paikan työryhmään. Saamelaiskäräjien hallitus nimitti edustajaksi siihen minut. Ensimmäinen Lappi-työryhmän kokous on 27.2 Helsingissä. Työryhmän tavoitteena on selvittää toimia, joilla voitaisiin vauhdittaa Lapin elinkeinopoliittista kehitystä ja kohentaa työllisyys- ja väestötilannetta. Keinoiksi ministeriö on nähnyt metsä- ja kaivosteollisuuden, matkailun ja Barentsin alueen yhteistyön. Ensimmäisessä kokouksessa tulen esittämään, että työryhmä tulisi tutustumaan myös saamelaisten kotiseutualueen erityistilanteeseen ja juuri kotikuntaani Enontekiölle.</p>
<p>Hallituksen kokouksessa käsiteltiin lausuntoja ja nimitysasioita. Eräs haasteellisimmista tehtävistä ovat porotalouden ja luontaistalouden rahoituslakiin liittyvät kysymykset. Vaikka omasta tahdostani en tullutkaan nimitetyksi asioita pohtivaan työryhmään, aion silti panostaa kyseiseen työhön olemalla asian valmistelussa vahvasti mukana. Hallitus päätti aloittaa tasa-arvo- ja yhdenvertaisuussuunnitelman laatimisen saamelaiskäräjille, josta olen hyvin iloinen, koska linjapuheessani ja poliittisessa ohjelmassa edellytin sen laatimista.</p>
<p>Hallitus päätti myös, että saamelaiskäräjien toimintasuunnitelmaa kaudelle 2008 - 2011 käsitellään laajasti. Lautakunnilta pyydetään lausuntoa ja näkemyksiä toimintasuunnitelmasta. Myös saamelaiskäräjäedustajat pääsevät sanomaan painavan sanansa toimintasuunnitelmaan lautakunta- ja käräjäjäsenten yhteisessä seminaarissa huhtikuussa. Seminaarista järjestetään kaksiosainen, ensimmäisenä päivänä tarkastellaan toimintasuunnitelmaa ja kärkihankkeiden edistämistä. Toisena päivänä saamelaisten maaoikeuskysymyksiä, pohjoismaista saamelaissopimusta ja ILO 169 -sopimuksen ratifiointia, koska nehän liittyvät toisiinsa.</p>
<p>Erityisen iloinen olen siitä, että hallitus teki kokouksessaan päätöksen siitä, että saamelaiskäräjien elimissä voidaan käyttää myös inarin- ja koltansaamea ja kyseisille kielille järjestetään tulkkaus. Saamelaiskäräjien tulee toiminnassaan kohdella tasapuolisesti kaikkia saamen kieliä ja näyttää siinä esimerkkiä, että saamen kieltä voi käyttää viranomaisissa.</p>
<p>Hallituksen kokous käsitteli lähetekeskusteluna lausuntoa lehdistötuesta liikenne- ja viestintäministeriölle. Asetusehdotuksen mukaan Suomen saamenkieliselle sanomalehdistölle on avautumassa mahdollisuuksia saada valtion tukea. Se antaa asetuksen tasolla Suomessa puhuttaville saamen kielille uusia mahdollisuuksia kirjoitetun saamen kielen julkaisulle. Kokous evästi, että saamelaisen lehdistön tuki tulee antaa saamelaiskäräjien kautta myönnettäväksi saamelaisen kulttuuri-itsehallinnon nojalla.</p>
<p>Tällä viikolla ohjelmassani on Lappi-työryhmän kokouksen lisäksi kaksi seminaaria Rovaniemellä. Helsingissä tapaan myös pikaisesti vähemmistövaltuutetun. Ensimmäinen seminaari on Lapin liiton järjestämä Regional Innovations-seminaari, jonka yhteydessä pyrin tapaamaan Euroopan Komission aluekomissaari Danuta Hübnerin ja kertomaan saamelaiskäräjien näkemyksiä ja toivomuksia Euroopan Unionille. Samana päivänä on arktisen alueen parlamentaarikkojen pysyvän komitean tapaaminen ja seminaari, jossa pidän puheenvuoron ilmastonmuutoksesta saamelaisten ja alkuperäiskansojen näkökulmasta.</p>
<p>27. 2 Rovaniemellä Klemetti Näkkäläjärvi</p>
<p type="title" xml:lang="swe">1 kommenttia:</p>
<p>Anonyymi kirjoitti...</p>
<p>Hieno kirjoitus Klemetti tämän päivän LK:ssa. Rautaista asiaa. Älä anna periksi, pidä lippu korkealla maaoikeuksien ja saamelaisen poronhoidon puolesta!</p>
<p>1. maaliskuuta 2008 15:24</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
