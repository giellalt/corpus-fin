<document xml:lang="fin" id="no_id"><header><title>Suoma sámedikki ságadoalli: Mediakeskustelun tiimoilta</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2008</year><wordcount>766</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="brisin-mediasgastallamis.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">maanantaina 24. marraskuuta 2008</p>
<p type="title">Mediakeskustelun tiimoilta</p>
<p>Näin aluksi haluan antaa muutamia käytännön ohjeita blogiani varten. Blogini ei ole sitä varten että siihen toimitetaan lehdistötiedotteita. Minun sähköpostiosoitteeseen voi kyllä toimittaa vapaasti erilaisia tiedotteita, mutta blogini ei ole muiden intressiryhmien tiedotuskanava. Suomen saamelaisten keskusjärjestö ja Suomen porosaamelaiset ry ovat toimittaneet lehdistötiedotteen blogiini kommenttien kautta.  Annan näiden tiedotteiden vielä olla blogissani, mutta jatkossa poistan kaikki lehdistötiedotteet  kommenteista koska blogini ei ole yleinen tiedotusväline tai eri intressiryhmien tiedotuskanava.</p>
<p>Viime viikko on ollut hyvin kiireinen. Ikäväkseni olen joutunut toteamaan, että julkisuudessa on joutunut korjaamaan mitä ihmeellisimpiä väitteitä toimintaani kohtaan. Suomen saamelaisten keskusjärjestö on syyttänyt minua Putiniksi ja vertaillut jopa Zimbabwen Mugabeen. Olen vastannut yhdistyksen/10 paliskuntien tiedotteeseen ja tiedotteeseen löytyy vastaus myös blogini kommenteista, koska tiedote on toimitettu myös blogiini. Kovasti ihmettelen tätä nykyistä käytäntöä joidenkin saamelaistahojen toimesta, että keskustelua käydään lehdistötiedotteiden kautta. Kyseisiä lehdistötiedotteita ei ole ainakaan tiedotteesta päätelleen käsitelty paliskuntien omissa hallituksissa.  Huhujen perusteella allekirjoitetaan virheellisiäkin väitteitä eikä asian oikeaa laitaa tarkisteta. Esimerkiksi Suomen porosaamelaisten 10 saamelaisalueen paliskunnan puolesta laadittu lehdistötiedote pitää sisällään virheellisiä tietoja, jotka olisi voinut helposti korjata lukemalla blogiani tai yksinkertaisesti soittamalla minulle/lähettämällä kirjallisen kysymykset sähköpostiini.</p>
<p>Minua ei haittaa jos toimintaani kritisoidaan, kunhan ne perustuvat oikealle tiedolle ja asiakysymyksiin. Mutta se ei ole reilua eikä avointa toimintaa, jos virheellisen tiedon kautta halutaan kritisoida toimintaani ja herättää epäluottamusta toimintaani kohtaan. Minua ihmetyttää ketä hyödyttää virheellisten tietojen levittäminen julkisuudessa ja miten lehdistötiedotteiden viljely lisää avointa keskustelukulttuuria!?  Eivät saamelaiset ansaitse sellaista kansalaisyhteiskuntaa, joka perustuu väärän tiedon levittämiselle ja yhden henkilön arvostelulle. Saamelaiset ansaitsevat sellaisen kansalaisyhteiskunnan, jossa kaikki tahot voivat keskustella keskenään avoimesti ja asiallisesti ja kriittisestikin asiakysymyksistä. Kansalaisjärjestöt eivät ole myöskään arvostelun yläpuolella, kuten ei myöskään saamelaiskäräjät.</p>
<p>Tällaisten retoristen ja asiavirheitä sisältävien lehdistötiedotteiden ja mielipidekirjoitusten tarkoituksena on ilmeisesti vaan herättää epäluottamusta toimintaani kohtaan. Se on minulle luonnollisesti väsyttävää, ja vastineiden laatimiseen ja asiavirheiden korjaamiseen menee paljon aikaa. Itse haluaisin käyttää sen ajan tärkeimpiin tehtäviin, joihin saamelaiskäräjien yleiskokous on minut määrännyt. Olen itse huolestunut tilanteesta erityisesti siksi, että millaisen esimerkin jatkuva väittely lehtien ja median palstoilla ja uutisissa antavat saamelaisnuorille ja lapsille. Tämä ei anna hyvää kuvaa saamelaisen kansalaisyhteiskunnan keskustelun tilasta ja ei herätä saamelaisten keskuudessa luottamusta saamelaiskäräjiä ja saamelaista kansalaisyhteiskuntaa kohtaan. Asiakysymyksiin liittymätön julkinen mielipidekirjoittelu antaa sellaisen kuvan, että saamelaiskäräjät ei toimi hyvin. Se antaa saamelaisille myös sellaisen kuvan, että politiikkaa olisi likaista eikä yhteisten asioiden hoitoa. Pelkään että tällainen toiminta pelottaa sellaisia henkilöitä, jotka eivät ole olleet aiemmin saamelaispolitiikassa tai kansalaisjärjestötoiminnassa mukana siten, että he eivät halustaan huolimatta lähde toimintaan mukaan.  Saamelaisjärjestöjen ja saamelaiskäräjien yhteinen tavoite on ymmärtääkseni saamelaisyhteiskunnan kehittäminen. Vetoankin järjestöihin ja eri saamelaistahoihin että ne pohtisivat myös vakavasti miten politiikkaa ja saamelaisjärjestötoimintaa saadaan houkuttelevaksi, luotettavaksi ja asialliseksi ja miten saamelaisista julkisuuteen muodostunutta kuvaa riitaisana kansana saadaan korjattua. Vastuu on myös teidän, hyvät järjestöt ja kritisoijat.</p>
<p>Saamelaiskäräjät on saanut politiikallaan hyviä tuloksia aikaan, se on mm. antanut jo nyt enemmän esityksiä, lausuntoja ja aloitteita kuin viime vuonna.  Saamelaiskäräjien kotisivuilta löytyvät annetut lausunnot.</p>
<p>Itse pelkään myös sitä, että kun media ja myös saamelaiskäräjäjäsenet ovat laajasti ja vastuuttomasti käsitelleet yksittäisen virkamiehen viranhoitoon liittyvien tehtävien hoitoa mediassa, tämä tulee vaikeuttamaan saamelaiskäräjien työntekijöiden rekrytointia. Toivosinkin, että jatkossa lehdistötiedotteet ja kritiikit pohjautuisivat oikealla tiedolle ja sen asialliselle käsittelylle. Tällainen lähestymistapa voi kiinnostaa myös muitakin tahoja osallistumaan keskusteluun ja nostamaan sen tasoa. Tällä tavoin voidaan saada myös parempia tuloksia kuin yhteen henkilöön ja hänen persoonaansa liittyvällä kritisoinnilla.</p>
<p>Saamelaiskäräjien hallituksen perjantaisen kokouksen päätöksistä löytyy tiedote saamelaiskäräjien kotisivuilta ajankohtaista-osiosta. Käsittelimme kokouksessa paljon julkisuudessa puhuttanutta tilintarkastajien kertomusta/raporttia. Asiakohta julistettiin ei-julkiseksi, koska se on keskeneräinen ja se vaatii lisäselvityksiä. Hallitus vastasi tilintarkastajien kaikkien kysymyksien kohtiin ja pyysi heiltä tarkennettua kertomusta, jossa kuullaan eri osapuolia ja huomioidaan saamelaiskäräjiä ohjaava lainsäädäntö.</p>
<p>Viime viikolla osallistuin myös Arktisen Neuvoston SAO-kokoukseen. Kokous valmisteli keväällä Tromsassa pidettävää Arktisen Neuvoston ministerikokousta. Kautokeinoon oli kokoontunut vajaa 200 henkilöä arktisen neuvoston jäsenmaista ja tarkkailijajäsenistä.</p>
<p>Jään tänään lomalle neljäksi päiväksi. Ensi viikolla on vuorossa taas uudet haasteet ja kokoukset.</p>
<p>Vuontisjärvellä 24.11.</p>
<p>Klemetti Näkkäläjärvi</p>
<p type="title" xml:lang="swe">4 kommenttia:</p>
<p xml:lang="isl">Minna</p>
<p>kirjoitti...</p>
<p>Osoitin lausunnon suoraan sähköpostiisi klemetti.nakkalajarvi@samediggi.fi.Mikäli sieltä on suora yhteys blogiisi, kannattaisi asia varmaan tarkistuttaa. Čujuhedjen cealkkamuša njuolgá du sleađgaposttii klemetti.nakkalajarvi@samediggi.fi. Jus dieppe lea njuolgá oktavuohta du blogii, de gánnehivččii dien ášši várra dárkkistuhttit. Suoma Boazosámit rs čálli/Suomen porosaamelaiset ry:n sihteeri Minna P.E. Mäkitalo</p>
<p>25. marraskuuta 2008 9:11</p>
<p>Anonyymi kirjoitti...</p>
<p>Kiitos blogista! hauska seurata. Missäs se keskusjärjestön tiedote on? Ei täällä näy sellaista vaikka sanot sellasen olevan täällä. Mugabe-juttu olisi ollut kiva lukea!</p>
<p>25. marraskuuta 2008 14:01</p>
<p>Anonyymi kirjoitti...</p>
<p>Tuolla näyttäisi olevan jotakin.</p>
<p>25. marraskuuta 2008 19:20</p>
<p>Anonyymi kirjoitti...</p>
<p>Tuo näyttäisi olevan porosaamelaiset ry:n tiedote eikä keskusjärjestön. Tuossa ylempänä näkyy juuri kommentti, ettei kyseinen yhdistys ole edes sitä tiedotetta itse sinne lähettänyt.</p>
<p>27. marraskuuta 2008 8:56</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
