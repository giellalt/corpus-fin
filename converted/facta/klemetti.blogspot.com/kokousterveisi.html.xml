<document xml:lang="fin" id="no_id"><header><title>Suoma sámedikki ságadoalli: Kokousterveisiä</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="FI"/></author><year>2008</year><wordcount>326</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="oakkndearvvuoagat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision$; </version></header><body><p type="title">tiistaina 21. lokakuuta 2008</p>
<p type="title">Kokousterveisiä</p>
<p>Viikko sitten maanantaina jatkoimme edeltävänä perjantaina alkanutta saamelaiskäräjien hallituksen kokousta puhelinkokouksena. Hallituksen kokouksessa esitimme jäsentä ja varajäsentä vähemmistöasian neuvottelukuntaan. Vähemmistövaltuutusta ja syrjintälautakunnasta annetun lain muutoksen johdosta saamelaiskäräjät saa ensimmäisen kerran edustajansa vähemmistöasian neuvottelukuntaan. Neuvottelukunta toimii vähemmistövaltuutetun apuna etnisen syrjinnän ehkäisyyn, seurantaan ja valvontaan liittyvissä kysymyksissä sekä eri viranomaisten yhteistyön edistämisessä.</p>
<p>Hallitus käsitteli myös saamelaisen elinkeinotoiminnan koordinaatiohanketta. Saamelaiskäräjät päätti, että vuonna 2009 käynnistetään saamelaisen elinkeinotoiminnan kehittämishanke. Hankkeeseen palkataan yksi saamelaiselinkeinokoordinaattori ja hanke rahoitetaan TE-keskuksen kautta kanavoituvan EU-rahoituksen, saamelaisalueen kuntien rahoituksen  ja saamelaiskäräjien omarahoituksen avulla. Hankkeen tarkoituksena on edistää saamelaista elinkeinotoimintaa ja niiden toimintaedellytyksiä. Hankkeeseen toivotaan jatkorahoitusta siten, että elinkeinokoordinaattorin virka voitaisiin muuttaa pysyväksi. Viran pysyvä rahoitus olisi todella tärkeää. Nykyisin saamelaiskäräjillä ei työskentele yhtään virkamiestä, joka voisi keksittyä vain elinkeinotoiminnan edistämiseen. Elinkeinotoiminnan kehittämisen on jouduttu tekemään muun virkatyön ohessa ja projekteilla tähän asti.</p>
<p>Hallitus antoi kokouksessaan lausunnon hallituksen esityksestä rakennusperinnön suojelemisesta. Edellytimme että rakennussuojelun hallinnointi ja rahoitus tulee siirtää saamelaiskäräjille. Käsittelimme myös kannanottoa noitarumpusymbolien käytöstä. Aihe on saanut laajasti julkisuutta, joten sitä ei ole tarve kommentoida enempää blogissani. Kannanottomme löytyy saamelaiskäräjien kotisivuilta dokumentit-osiossa kokonaisuudessaan.</p>
<p>Viime viikolla osallistuin Ilmatieteen laitoksella järjestettyyn seminaariin Helsingissä. Seminaari on osa polaarivuoden tapahtumia. Seminaari on SAON:in (Sustaining Arctic Observing Networks) järjestämä työpaja. Pidin seminaarissa avajaispuheen, joka on löydettävissä saamelaiskäräjien kotisivuilta puheet-osiossa.</p>
<p>Tällä viikolla ohjelmassa on metsäsertifiointityöryhmän pohjoisen alatyöryhmän puhelinkokous. Saamelaiskäräjät osallistuu metsäsertifiointijärjestelmän (FFCS) standardien tarkistustyöhön. Asiasta löytyy lisää tietoa osoitteesta: http://www.pefc.fi/pages/suomi/standarditarkistus-2008-2009.ph FFCS:n vaatimukset ja säännöt on koottu standardeihin. Standardit ohjaavat metsien hoitoa ja käyttöä. Saamelaiskäräjät on antanut 26.5.08 lausunnon metsäsertifiointikriteerin numerosta 27, joka koskee saamelaisten kotiseutualuetta. Lausunto löytyy saamelaiskäräjien kotisivujen lausunnot- osiosta.</p>
<p>Torstaina on vuorossa koko Metsäsertifiointityöryhmän kokous Helsingissä. Perjantaina osallistun biodiversiteettityöryhmän kokoukseen, jossa käsitellään erityisesti ajankohtaisia tutkimusasioita.</p>
<p>Tänään Suomen hallitus hyväksyi III lisäbudjetin vuodelle 2008. Budjettiesitys toi iloisia uutisia myös saamelaiskäräjille, jolle myönnetään 50 000 euron lisärahoitus. Lisäbudjetti tarkoittaa sitä, että saamelaiskäräjät ei tule tekemään tappiollista tilinpäätöstä tänä vuonna ja voimme pitää loppuvuodelle suunnitellut kokoukset.</p>
<p>Vuontisjärvellä 21.10.08</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>
