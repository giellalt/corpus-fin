<document xml:lang="fin" id="no_id">
  <header>
    <title>Suoma sámedikki ságadoalli: Pikaiset lomaltapaluuterveiset</title>
    <genre code="facta"/>
    <author>
      <person firstname="Klemetti" lastname="Näkkäläjärvi" sex="m" born="19601018" nationality="fin"/>
    </author>
    <year>2008</year>
    <wordcount>372</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@samediggi.no"/>
    <multilingual/>
    <parallel_text xml:lang="sme" location="oanehis-luomusboahtindearvvuoagat.html"/>
    <metadata>
      <complete/>
    </metadata>
    <version>XSLtemplate  1.22 ; file-specific xsl  $Revision: 1.1 $; common.xsl  $Revision: 154948 $; </version>
  </header>
  <body>
    <p type="title">maanantaina 1. joulukuuta 2008</p>
    <p type="title">Pikaiset lomaltapaluuterveiset</p>
    <p>Pikaiset lomaltapaluuterveiset</p>
    <p>Palasin tänään lyhyeltä syyslomaltani työn pariin.  Lomaltapaluu on sujunut kiireisesti, mutta onneksi myös iloisia uutisia oli tiedossa. Opetusministeriö on myöntänyt saamelaiskäräjille rahoitusta nuorisolautakunnan-/valtuuston perustamisen esiselvitykseen. Rahoituspäätös perustuu saamelaiskäräjien aikaisemmin syksyllä tehdyn hakemukseen ja tiedossa oli että hakemuksella on hyvät mahdollisuudet saada rahoitus. Saamelaiskäräjät perustaa hakemuksen mukaisesti mahdollisimman pian työryhmän laatimaan esiselvityksen ja ehdotuksen nuorisolautakunnan-/valtuuskunnan perustamiseksi saamelaiskäräjille. Saamelaiskäräjien projektiehdotuksessa työryhmässä olisi mm. saamelaisnuorison edustus saamelaisten kotiseutualueelta ja sen ulkopuolelta.</p>
    <p>Tällä viikolla ohjelmassani on pääosin virkatyötä ja saamelaiskäräjien lausuntojen valmistelua. Osallistun lauantaina Suomen itsenäisyyspäivän vastaanottoon presidentinlinnassa. Iso urakka on saamelaiskäräjien lausunnon antaminen uudistettavasta kaivoslaista. Kaivoslakiehdotuksessa on huomattavia parannuksia entiseen saamelaisten alkuperäiskansa-aseman huomioimisessa. Tarvetta kuitenkin olisi, että lakitekstissä huomioitaisiin vielä monipuolisemmin ja tiukemmin saamelaisten alkuperäiskansa-asema. Olen kuitenkin iloinen, että jo tässä vaiheessa on huomioitu saamelaiskäräjien keväällä työ- ja elinkeinoministeriölle tekemiä muutosehdotuksia uuteen kaivoslakiesitykseen.</p>
    <p>Erinomainen uudistus saamelaiskulttuurin ja –elinkeinojen kannalta on ehdotus konekaivuun lopettamisesta kullankaivuussa saamelaisten kotiseutualueella.  Uusi kaivoslakiehdotus ehdottaa uudeksi kaivosviranomaiseksi turvatekniikan keskusta, TUKES:ia, ja asettaa velvollisuuksia uusille aluehallintaviranomaisille. Samanaikaisesti on käynnissä ALKU-hanke, joka uudistaa valtion aluehallintoa. Todennäköisesti ALKU-hanke tuo vaikutuksia myös kaivoslakiin ja kaivoslakiviranomaisiin ja on mahdollista että viranomaistehtäviä siirretään alueelliselle tasolle. Se ei ole mielestäni ongelmatonta ja toivoisinkin, että kaivoslain uudistuksessa noudatettaisiin malttia. Tämä olisi perusteltua sen vuoksi, ettei lakia tarvitsisi alkaa heti sen valmistuttua muuttaa ALKU-hankkeen tai saamelaisten maaoikeuksien ratkaisun johdosta. Olisi tärkeää, että kaivoslaki valmisteltaisiin siihen asti kun nämä merkittävät oikeusvaikutukset olisivat tiedossa ja ne huomioitaisiin uudessa kaivoslaissa. Pidän sinänsä positiivisena, että kaivoslakityöryhmän esityksessä on maininta saamelaisten maaoikeuskysymyksen vaikutuksista kaivoslakiin.</p>
    <p>Edellinen blogini oli saanut kommentointia aikaan. Suomen porosaamelaisten järjestö ja sen kattojärjestö Suomen saamelaisten keskusjärjestö ovat ihmetelleet miten heidän lehdistötiedotteensa ovat päätyneet blogiini. Blogini on avoin kommenteille ja kommentoida voi nimettömänä. Olen luonnollisesti tulkinnut että lehdistötiedotteet ovat toimittaneet  blogiini kyseiset allekirjoittaneet tahot.  Mikäli niillä ei ole ollut tarkoitusta toimittaa tiedotteitaan blogiini, ne voinevat ohjeistaa jäsenistöään jatkossa toimintaperiaatteista. Suomen porosaamelaisten laatima tiedote, jonka on lisännyt blogiini anonyymi käyttäjä, se löytyy  blogistani:</p>
    <p>
      <em type="italic">Saamelaisministerikokouksen tunnelmia </em>
    </p>
    <p>(päiväys 16.11.)  ja tekstin alaosasta löytyy kommenttiosuus, jota klikkaamalla pääsee tutustumaan kommentteihin, josta löytyy myös kyseinen tiedote. Suomen Saamelaisten Keskusjärjestön lehdistötiedote on lisätty (vain saameksi) blogiini</p>
    <p xml:lang="sme">
      <em type="italic">Joatkka sámedikki čoakkánáššiin </em>
    </p>
    <p>, päiväys 28.10. anonyyminä käyttäjänä.  Kommentit löytyvät samoin kuin yllä.</p>
    <p>Vuontisjärvellä 1.12.2008</p>
    <p>Klemetti Näkkäläjärvi</p>
    <p type="title" xml:lang="swe">0 kommenttia:</p>
    <p>Lähetä kommentti</p>
    <p xml:lang="fkv">Tilaa:</p>
    <p>Lähetä kommentteja (Atom)</p>
  </body>
</document>
