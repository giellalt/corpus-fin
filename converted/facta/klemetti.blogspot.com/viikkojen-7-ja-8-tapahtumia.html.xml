<document xml:lang="fin" id="no_id"><header><title>Suoma sámedikki ságadoalli: Viikkojen 7 ja 8 tapahtumia</title><genre code="facta"/><author><person firstname="Klemetti" lastname="Näkkäläjärvi" sex="m" born="19601018" nationality="fin"/></author><year>2009</year><wordcount>370</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual/><parallel_text xml:lang="sme" location="vahkuid-7-ja-8-dahpahusat.html"/><metadata><complete/></metadata><version>XSLtemplate  1.22 ; file-specific xsl  $Revision: 1.1 $; common.xsl  $Revision: 154948 $; </version></header><body><p type="title">perjantaina 20. helmikuuta 2009</p>
<p type="title">Viikkojen 7 ja 8 tapahtumia</p>
<p>Viime viikko kului kokonaan työmatkoilla. Maanantaina saamelaiskäräjät oli saamelaiskäräjälain § 9 mukaisissa neuvotteluissa Tunturi-Lapin maakuntakaavasta Lapin liitossa Rovaniemellä. Saamelaiskäräjät tiedusteli miten saamelaiskäräjien lausunto on otettu huomioon maakuntakaavassa. Vaadimme Lisma-Nunnanen ja Kuttura-Repojoki-tiehankkeiden poistamista maakuntakaavasta, koska ne haittaavat saamelaiskulttuurin ja –elinkeinojen toimintaedellytyksiä. Esitimme  myös, että kaavassa merkitään saamelaiskulttuuri ja poronhoito omilla kaavamerkinnöillään.</p>
<p>Tiistaina vuorossa oli saamelaiskäräjien hallituksen ensimmäinen kokous tänä vuonna. Asioita olikin kertynyt – 29 asiaa oli käsiteltävänä. Kaikkia asioita emme ehtineet käsitellä ja käsittelemättä jääneet asiat siirrettiin 16.2. pidettävään saamelaiskäräjien hallituksen puhelinkokoukseen. Kokouksessa oli useita nimitysasioita. Hallitus nimitti edustajikseen Ympäristöministeriön asettamaan biodiversiteettisopimuksen 8 (j) toimeenpanoa Suomessa valmistelevaan työryhmään poroisäntä J. Antti Maggan, Heidi Eriksenin ja allekirjoittaneen. Hallitus valitsi metsähallituksen Tsarmitunturin yhteistyöryhmään poromies Kalevi Paadarin ja Utsjoen kunnan poikkihallinnolliseen terveyden edistämisen työryhmään Maria Sofia Aikion. Saamelaiskäräjien hallitus asetti nuorisolautakunnan esiprojektin työryhmän, jonka puheenjohtajaksi nimitettiin Tuomas Aslak Juuson ja varapuheenjohtajaksi Rauni Äärelän. Työryhmään nimitettiin lisäksi neljä muuta nuorta eri puolilta Suomea ja kaksi varajäsentä. Lisäksi opetusministeriötä pyydetään nimeämään oma edustajansa työryhmään.</p>
<p>Saamelaiskäräjien hallitus hyväksyi aloitteen oikeusministeriölle saamelaiskäräjien vaalijärjestelmän kehittämiseksi. Se perustuu saamelaiskäräjien yleiskokouksen hyväksymään vaalikauden toimintaohjelmaan 2008-2011. Aloitteen mukaan oikeusministeriön tulee perustaa saamelaiskäräjien ja oikeusministeriön yhteistyöryhmä laatimaan ehdotuksensa saamelaiskäräjien vaalijärjestelmän uudistamiseksi. Hallitus hyväksyi myös saamelaiskäräjien, metsähallituksen ja kolttaneuvoston yhteisesityksen metsäsertifiointikriteeriksi 27. Hallitus päätti myös valittaa ympäristöministeriön vahvistamasta Kaldoaivin erämaa-alueen hoito- ja käyttösuunnitelmasta korkeimpaan hallinto-oikeuteen, ja sittemmin valitus on toimitettu KHO:lle.</p>
<p>Inarista lähdin kohti Helsinkiä vähemmistöasian neuvottelukunnan vuoden ensimmäiseen kokoukseen. Vähemmistöasiain neuvottelukunta toimii vähemmistövaltuutetun apuna etnisen syrjinnän ehkäisyssä, seurannassa ja valvonnassa sekä viranomaisten yhteistyön edistämistä varten. Vähemmistöasian neuvottelukunta voi antaa lausuntoja ja ehdotuksia koskien syrjimättömyyttä ja kehittää eri viranomaisten ja järjestöjen yhteistyötä syrjimättömyyden ehkäisyssä. Ensimmäisessä kokouksessa käsiteltiin neuvottelukunnan 2009 toimintaohjelmaa ja kuulimme oikeusministeriön ajankohtaiskatsauksen keskeisestä lainvalmistelutyöstä.</p>
<p>Perjantaina oli metsäsertifiointityöryhmän kokous, jonne vein saamelaiskäräjien hallituksen hyväksymän yhteisesityksen metsäsertifiointikriteeriksi nr 27. Esitys meni tämän jälkeen metsäsertifikaatiotyöryhmän työvaliokunnan käsittelyyn, joka on sen muutoksin hyväksynyt ja lähettänyt avoimelle lausuntakierrokselle. Kaikki kiinnostuneet voivat lähettää kriteereihin lausuntonsa. Sittemmin se on toimitettu myös saamelaiskäräjille lausuttavaksi.</p>
<p>Tällä viikolla ohjelmassa on ollut hallituksen puhelinkokouksen lisäksi neuvottelu Enontekiön kunnan kanssa Hetassa. Keskiviikkoaamuna oli tutustuminen Enontekiön kunnan sosiaali- ja terveyspalveluihin ja iltapäivällä olivat saamelaiskäräjälain § 9 mukaiset neuvottelut Enontekiön kaavoitushankkeista. Loppuviikon olen talvilomalla.</p>
<p>Oulussa 20.2.2009</p>
<p>Klemetti Näkkäläjärvi</p>
<p type="title" xml:lang="swe">0 kommenttia:</p>
<p>Lähetä kommentti</p>
<p xml:lang="fkv">Tilaa:</p>
<p>Lähetä kommentteja (Atom)</p>
</body></document>