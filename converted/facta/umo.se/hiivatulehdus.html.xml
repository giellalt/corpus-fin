<document xml:lang="fin" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="swe"/>
    <wordcount>656</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="swe"/>
      <language xml:lang="fin"/>
    </multilingual>
    <origFileName>http://www.umo.se/Andra-sprak/Finska/Hiivatulehdus</origFileName>
    <parallel_text xml:lang="fit" location="svamppia-sukuelimessa-eli-alapaassa.html"/>
    <parallel_text xml:lang="sma" location="goebperh-tsavhnosne.html"/>
    <parallel_text xml:lang="sme" location="guoppar-vuolledabiin.html"/>
    <parallel_text xml:lang="smj" location="guopparinfeksjavnna-vuollevajmon.html"/>
    <parallel_text xml:lang="swe" location="svamp-i-underlivet.html"/>
    <parallel_text location="rappani-an-minshe.html" xml:lang="rmu"/>
    <parallel_text location="balanis-aro-teluni-trupos.html" xml:lang="rmf"/>
    <parallel_text location="infektacija-makar-le-purne.html" xml:lang="rmy-rka"/>
    <parallel_text location="fungus-svamp-ande-telunipe-vagina-penis.html" xml:lang="rmy-rlo"/>
    <parallel_text location="parnothavdipa.html" xml:lang="rmn"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hiivatulehdus</p>
    <p xml:lang="swe">Alla undrar!  Vad undrar du?</p>
    <p type="title">Hiivatulehdus</p>
    <p>Emättimen limakalvolla elää normaalisti hiivasieni. Joskus hiivasieni voi yltyä liikakasvuun ja aiheuttaa tulehduksen. Tämä on hyvin yleistä varsinkin tytöillä. Kolme neljästä tytöstä kärsii jossain vaiheessa elämäänsä hiivatulehduksesta, ja monilla se toistuu useita kertoja. Myös pojat voivat saada hiivatulehduksen. Hiivatulehdus on vaaraton, mutta se voi aiheuttaa kutinaa ja kirvelyä.</p>
    <p type="title">Mistä hiivatulehdus johtuu?</p>
    <p>Hiivatulehduksen laukaisevaa tekijää ei aina tunnisteta. Yhtenä altistavana tekijänä voi olla jokin lääkitys, esimerkiksi antibioottikuuri, joka tuhoaa emättimen hyödyllistä bakteerikantaa niin, että hiivasieni alkaa kasvaa.</p>
    <p>Hiivasienen liikakasvu voi johtua myös siitä, että kehon immuniteetti on jostain syystä heikentynyt, esimerkiksi sairauden tai voimakkaan stressin vuoksi.</p>
    <p>Myös kehon hormonitasapainolla on merkitystä. Onkin tavallista, että hiivatulehdus puhkeaa juuri ennen kuukautisia tai raskauden aikana.</p>
    <p>Hiivatulehdus ei ole seksitauti. Se voi tarttua yhdynnässä, mutta se on harvinaista. Hiivatulehdus ei tartu suuseksissä tai wc:stä.</p>
    <p type="title">Millaisia oireita hiivatulehdus aiheuttaa?</p>
    <p>Tytöillä hiivatulehduksen oireisiin kuuluu emättimen aukon ja häpyhuulten kutina ja kirvely. Häpyhuulet voivat punoittaa ja turvota. Valkovuoto voi lisääntyä ja muuttua valkoiseksi, tahmeammaksi ja kokkareiseksi. Joskus hiivatulehduksen aikana ei ilmene lainkaan valkovuotoa.</p>
    <p>Hiivatulehduksen aikana virtsatessa tai seksin aikana tuntuu usein kirvelyä tai kipua. Joskus häpyhuulissa ja nivusissa voi havaita ihottumaa.</p>
    <p>Pojilla hiivatulehdus aiheuttaa punoitusta, kuivuutta ja hilseilyä terskan, kivespussien tai nivusten alueella. Terskassa, esinahan alla tai peniksessä voi näkyä valkoista eritettä. Tämä erite on yleensä vaikeampi puhdistaa kuin esinahan alle luonnostaan muodostuva smegma.</p>
    <p type="title">Miten hiivatulehdusta hoidetaan?</p>
    <p>Emättimen tai peniksen hiivatulehdus paranee yleensä itsestään muutaman päivän kuluttua ilman hoitoa.</p>
    <p>Joskus tulehdus ei kuitenkaan parane itsestään, tai kutina ja kirvely on niin voimakasta, että sille haluaa nopeasti tehdä jotain. Jos hiivan oireita ilmenee ensimmäistä kertaa, voi ottaa yhteyttä nuorisovastaanottoon, iho- ja sukupuolitautiklinikkaan tai terveyskeskukseen selvittääkseen, että kyse on nimenomaan hiivatulehduksesta. Vastaanotolla tulehdus varmistetaan tutkimuksella. Tutkimus on erittäin nopea, sillä mahdollinen hiivatulehdus on helppo havaita.</p>
    <p>Jos on kärsinyt hiivatulehduksesta aikaisemmin ja oireet ovat tuttuja, voi hiivatulehduksen hoitaa itse apteekista saatavilla itsehoitolääkkeillä. Saatavilla on voiteita, joita sivellään emättimeen ja häpyhuuliin tai penikseen ja kivespusseihin. Tytöille on tarjolla myös emätinpuikkoja, jotka asetetaan emättimeen sormilla, ja voidetta, joka viedään emättimeen pienellä asettimella. Lääkkeen ottamisen jälkeen voi tuntua vielä kutinaa ja kirvelyä, mutta yleensä se menee nopeasti ohi.</p>
    <p>Ohjeiden mukaisesti käytetyt itsehoitolääkkeet hoitavat tulehduksen tehokkaasti. Jos hiivatulehdus uusiutuu useammin kuin kaksi kertaa kuuden kuukauden aikana, kannattaa ottaa yhteyttä nuorisovastaanottoon, iho- ja sukupuolitautiklinikkaan tai terveyskeskukseen.</p>
    <p>Hiivaa tappavia lääkkeitä ei kannata käyttää liian usein tai tarpeettomasti, koska ne voivat vaikeuttaa paranemista tai saada tulehduksen uusiutumaan. Lääkkeet voivat lisäksi kuivattaa ja haurastuttaa limakalvoja, mikä voi aiheuttaa muita ongelmia.</p>
    <p type="title">Miten hiivatulehdusta voi ehkäistä?</p>
    <p>Koska hiivatulehduksen syy on usein epäselvä, sen ehkäisy on hankalaa.</p>
    <p>Hiivatulehduksen riskin uskotaan kasvavan, jos sukuelinten alueen pesee usein saippualla. Tästä ei ole kuitenkaan selvää näyttöä. Jos tapana on pestä alapää hyvin usein ja kärsii uusiutuvasta hiivatulehduksesta, kannattaa pesukertoja vähentää. Riippumatta siitä, kärsiikö hiivasta vai ei, intiimipesuksi riittää yksi pesu päivässä haalealla vedellä. Intiimipesuun ei tule käyttää tavallista saippuaa, sillä se kuivattaa ihoa. Halutessaan pesuun voi käyttää hajusteetonta öljyä.</p>
    <p type="title">Kysymyksiä ja vastauksia hiivatulehduksesta</p>
    <p type="title">Voiko hiivatulehduksen saada stringeistä, lämpimistä ja tiukoista vaatteita?</p>
    <p>Ei ole tieteellistä näyttöä siitä, että lämpimät, tiukat vaatteet tai stringit altistaisivat herkemmin hiivatulehdukselle. Hiivatulehduksen aikana voi ilmetä vähemmän kutinaa ja kirvelyä, jos käyttää puuvillaisia alushousuja ja ilmavia vaatteita. Kannattaa nukkua ilman alusvaatteita ja välttää pikkuhousunsuojia.</p>
    <p type="title">Paraneeko hiivatulehdus, jos alapäähän sivelee jogurttia?</p>
    <p>Hiivatulehduksen hoito jogurtilla on myytti, eikä siitä ole tieteellistä näyttöä. Jogurtti tuntuu kuitenkin viilentävältä ja voi helpottaa kutinaa.</p>
    <p type="title">Voiko hiivatulehdus tarttua?</p>
    <p>Hiivatulehdus ei tartu esimerkiksi wc:n kautta. Hiivatulehdus voi sen sijaan tarttua yhdynnässä, vaikka se onkin harvinaista.</p>
    <p type="title">Altistaako runsaasti sokeria sisältävä ruokavalio hiivatulehdukselle?</p>
    <p>Ei ole tieteellistä näyttöä siitä, että hiivatulehdus liittyisi runsaaseen sokerin käyttöön. Jos kuitenkin kärsii hiivatulehduksista, ei tietenkään ole vaarallista kokeilla vaikuttaako ruokavalion muuttaminen hiivatulehduksen ennaltaehkäisyyn.</p>
    <p type="title">Voiko hiivatulehduksen aikana harrastaa seksiä?</p>
    <p>Hiivatulehduksen aikana voi harrastaa seksiä, mutta koska limakalvot ovat hauraat, niihin voi tulla pieniä haavaumia, jolloin esimerkiksi yhdyntä voi tuntua kivuliaalta. Emätinyhdynnässä on lisäksi pieni riski hiivatulehduksen tarttumiseen. Hiivatulehduksen aikana on myös alttiimpi saamaan tai tartuttamaan seksitauteja, sillä limakalvoissa on pieniä haavaumia, joiden vuoksi tulehdukset tarttuvat tavallista herkemmin.</p>
  </body>
</document>
