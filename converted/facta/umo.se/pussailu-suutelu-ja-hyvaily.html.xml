<document xml:lang="fin" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>574</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.umo.se/Andra-sprak/Finska/Pussailu-suutelu-ja-hyvaily</origFileName><parallel_text xml:lang="fit" location="muiskuja-pyssia-ja--kuherteluahonglaamista.html"/><parallel_text xml:lang="sma" location="tjonnestidh-tjuvliestidh-jih-gijhkierdidh.html"/><parallel_text xml:lang="sme" location="cummat-ja-rahkastallan.html"/><parallel_text xml:lang="smj" location="bunestime-tjullasa-ja-hangel.html"/><parallel_text xml:lang="swe" location="pussar-kyssar-och-hangel.html"/><parallel_text location="tjomm-ta-schala.html" xml:lang="rmu"/><parallel_text location="tumiba-ta-mangdoliba.html" xml:lang="rmf"/><parallel_text location="umidimos-aj-asbajimos.html" xml:lang="rmy-rka"/><parallel_text location="vut-umidipe-thaj-hangel-seksualno-khelipe.html" xml:lang="rmy-rlo"/><parallel_text location="umibe.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Pussailu, suutelu ja hyväily</p>
<p type="title">Pussailu, suutelu ja hyväily</p>
<p>Monet tykkäävät pussailusta, suutelusta ja hyväilystä. Ne ovat asioita, joista moni nuori haaveilee ja odottaa pääsevänsä kokemaan. Samanaikaisesti ensimmäinen suudelma tai hyväily saattaa hermostuttaa. Miten oikeastaan hyväillään?</p>
<p>Jos miettii, mitä suudellessa tai hyväillessä tapahtuu, kannattaa muistaa, että siihen ei ole olemassa sääntöjä. Se mikä tuntuu itsestä hyvältä, tuntuu yleensä hyvältä myös siitä, jota suudellaan tai hyväillään.</p>
<p type="title">Pusu</p>
<p>Pussatessa painetaan huulet toisen huulia tai muuta kehonosaa vasten ja maiskautetaan suuta samanaikaisesti. Pusun aikana suu on kiinni.</p>
<p type="title">Suudelma</p>
<p>Suudellessa yleensä molempien huulet ja kielet liikkuvat toisiaan vasten. Se tuntuu siltä kuin hyväilisi toista kielellä ja huulilla. Sitä voi myös kuvata toisen maistamiseksi. Tavallinen tapa aloittaa suuteleminen on aloittaa se pusulla. Jos haluaa suudella, voi avata hieman huuliaan ja työntää ihan vähän kieltään ulos niin, että se koskettaa toisen huulia. Silloin saa nähdä avaako myös toinen huulensa, jotta kielet voivat kohdata.</p>
<p>Suuteluun ei ole olemassa sääntöjä esimerkiksi siitä, kuinka paljon kieltä pitäisi työntää ulos tai kuinka paljon huulia tulee avata, vaan se on jokaisen oma valinta. Yleensä tapahtumat etenevät omalla painollaan suutelun aikana. Kannattaa kuitenkin aloittaa varovasti, jotta ei tunkeutuisi kielellä liian rajusti toisen suuhun. Erilaisten tapojen kokeileminen tuntuu yleensä molemmista kivalta.</p>
<p>Suoraan edestäpäin suutelu voi olla hankalaa, koska nenät osuvat helposti vastakkain. Sen vuoksi päätä kannattaa taivuttaa hieman sivulle. Suutelun aikana voi olla helpointa hengittää nenän kautta. Kokeilemalla oppii parhaiten, mikä tuntuu hyvältä.</p>
<p>Suutelu onnistuu hyvin myös hammasrautojen tai lävistysten kanssa.</p>
<p>Myös toisen kehoa voi suudella. Suudeltavista kohdista päätetään yhdessä kumppanin kanssa.</p>
<p type="title">Halailu ja syleily</p>
<p>Kehon halailu ja syleily tuntuu miellyttävältä. Halailla ja syleillä voi vaatteet päällä tai ilman vaatteita.</p>
<p type="title">Hyväily</p>
<p>Mitä hyväillessä oikeastaan tapahtuu? Hyväilyksi kutsutaan yleensä sitä, kun suudellaan, halaillaan tai syleillään jotakuta. Suutelu ja halailu voi siis samanaikaisesti olla hyväilyä. Myös syleily ja kehon suukottelu voi olla hyväilyä. Hyväillessä voi painautua ja hankautua toista vasten.</p>
<p>Hyväillä voi monin eri tavoin, esimerkiksi rauhallisesti tai kovaa ja intensiivisesti. Usein tapa vaihtelee hyväilyn aikana. Se voi myös vaihdella kerrasta ja henkilöstä toiseen. Hyväillä voi vaatteet päällä, vähissä vaatteissa tai alasti. Hyväillä voi myös eri asennoissa, kuten seisten, istuen tai makuulla.</p>
<p>Hyväilyä vähissä vaatteissa tai ilman vaatteita kutsutaan myös pettingiksi.</p>
<p type="title">Kuhertelu</p>
<p>Jotkut kutsuvat hyväilyä kuherteluksi. Kuhertelu voi kuitenkin tarkoittaa myös muita asioita. Joidenkin mielestä kuhertelu tarkoittaa flirttailua tai seksin harrastamista jonkun kanssa. Henkilöä, jonka kanssa sitä on tehnyt, voi myös kutsua nimellä <span type="quote" xml:lang="swe">”ett strul”</span>.</p>
<p type="title">Mikä tekee suutelusta ja hyväilystä mukavaa?</p>
<p>Läheisyys ja hyväily saavat ihon, kielen ja huulet reagoimaan ja lähettämään aivoihin signaaleja, jotka kertovat sen tuntuvan hyvältä ja jännittävältä. Hyväily voi myös saada aikaan kiihottumista. Kehon hermot, jotka vastaavat tuntoaistista, lähettävät signaaleja aivoihin. Jotta hyväily tuntuisi mukavalta ja miellyttävältä, on tärkeää, että molemmat osapuolet haluavat sitä.</p>
<p>Kaikki eivät nauti suutelusta ja hyväilystä yhtä paljon. Ei ole oikeaa tai väärää tapaa tuntea, vaan täytyy kuunnella itseään ja todeta pitääkö suutelusta ja hyväilystä vai haluaako tuntea läheisyyttä muilla tavoin.</p>
<p>Jokaisella on aina oikeus sanoa, jos ei halua suudella tai hyväillä, tai jos jokin ei tunnu hyvältä. Ei tule koskaan suudella tai hyväillä vain siitä syystä, että joku toinen sitä haluaa.</p>
<p type="title">Maku ja tuoksu</p>
<p>Kaikki maistuvat ja tuoksuvat erilaisilta. Haju ja maku vaihtelevat riippuen esimerkiksi siitä, mitä on syönyt, miten on peseytynyt, miltä vaatteet tuoksuvat ja niin edelleen. Jos on vilustunut ja kärsii infektiosta, esimerkiksi suu voi haista erilaiselta kuin muulloin.</p>
<p type="title">Voiko hyväilystä tulla raskaaksi tai saada seksitauteja?</p>
<p>Hyväilystä ei voi tulla raskaaksi. Siitä ei voi myöskään saada seksitautia. Hyväily on näin ollen sekä hyvä että turvallinen tapa olla lähellä toista.</p>
</body></document>
