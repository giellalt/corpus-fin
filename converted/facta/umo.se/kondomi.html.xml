<document xml:lang="fin" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>457</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.umo.se/Andra-sprak/Finska/Kondomi</origFileName><parallel_text xml:lang="fit" location="kontoomi.html"/><parallel_text xml:lang="sma" location="kondome.html"/><parallel_text xml:lang="sme" location="kondoma.html"/><parallel_text xml:lang="smj" location="buohtjaskuovddo.html"/><parallel_text xml:lang="swe" location="kondom.html"/><parallel_text location="karorakkepha.html" xml:lang="rmu"/><parallel_text location="kondomi.html" xml:lang="rmf"/><parallel_text location="kondom.html" xml:lang="rmy-rka"/><parallel_text location="kondomo.html" xml:lang="rmy-rlo"/><parallel_text location="kondomi.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Kondomi</p>
<p type="title">Kondomi</p>
<p>Kondomi on ohut lateksinen (kuminen) pussi, joka voidaan asettaa peniksen tai seksilelun päälle seksiä harrastettaessa.</p>
<p>Kondomia käytetään suojaamaan seksitaudeilta erilaisen seksin aikana, kuten emätinyhdynnässä, anaaliyhdynnässä ja suuseksissä. Emätinyhdynnässä kondomi suojaa myös raskaudelta.</p>
<p>Kondomia voidaan käyttää myös itsetyydytyksen aikana, jos se tuntuu hyvältä. Samalla voi harjoitella kondomin asettamista paikoilleen ja kokeilla miltä tuntuu, kun siemenneste purkautuu kondomiin.</p>
<p>Kondomeja löytyy erikokoisina, -muotoisina, -värisinä ja -makuisina. Useimmat tavallisista kaupoista löytyvät kondomit ovat melko samanlaisia, mutta erilaisia kokoja ja muotoja on saatavilla netissä ja hyvin varustetuissa seksikaupoissa.</p>
<p>Kaikki kondomit eivät sovi kaikille, mutta kokeilemalla löytää itselle parhaiten sopivan mallin.</p>
<p>Useimmat kondomit on käsitelty liukuvoiteella, minkä ansiosta ne tuntuvat käytössä miellyttävältä eivätkä hierrä.</p>
<p>Lateksille (kumille) allerginen voi käyttää muovista valmistettuja kondomeja.</p>
<p type="title">Miten kondomia käytetään?</p>
<p>Kondomi asetetaan jäykistyneen peniksen tai seksilelun päälle. Jotta kondomi suojaisi seksitaudeilta ja raskaudelta, on tärkeää, että sitä käytetään koko yhdynnän ajan.</p>
<p>Siemensyöksyn jälkeen penis on vedettävä varovasti ulos, jotta siemenneste ei pääse valumaan emättimeen tai peräaukkoon.</p>
<p>Kondomin oikeaa käyttöä kannattaa harjoitella. Poika voi harjoitella kondomin käyttöä itsetyydytyksen yhteydessä. Tyttö voi harjoitella esimerkiksi dildon tai porkkanan kanssa.</p>
<p>Näin kondomi asetetaan esimerkiksi peniksen tai dildon päälle:</p>
<list><p type="listitem">Avaa kondomipakkaus.</p>
<p type="listitem">Rullaa kondomia esiin niin, että näet miten päin se lähtee rullautumaan auki.</p>
<p type="listitem">Jos kondomi asetetaan peniksen päälle, sen on oltava jäykistyneenä kondomia rullatessa.</p>
<p type="listitem">Vedä esinahka taakse.</p>
<p type="listitem">Aseta kondomin kärki terskan päälle, purista säiliötä sormilla samalla kun rullaat kondomia alaspäin, jotta ilmaa ei jää peniksen tai dildon ja kondomin väliin.</p>
<p type="listitem">Kun kondomi on rullattu juureen asti, liu'uta kondomia hieman ja vedä sitä alaspäin, kunnes se ei enää rullaudu. Jos kondomi on peniksen päällä, penis pitää vetää ulos ennen kuin erektio häviää kokonaan. Pidä kondomista peniksen tyven kohdalta kiinni poisvedon aikana, jotta kondomi ei luiskahda pois päältä.</p>
<p type="listitem">Heitä kondomi roskikseen. Älä huuhtele sitä vessasta alas.</p>
</list><p type="title">Mistä kondomeja voi hankkia?</p>
<p>Kondomeja jaetaan tai myydään yleensä nuorisovastaanotoilla.</p>
<p>Niitä voi ostaa myös muun muassa apteekista, ruokakaupoista, kioskeista ja netistä. Kondomeita myydään myös automaateissa joissakin elokuvateattereissa, ravintoloissa ja klubeissa. Laajempi valikoima kondomeja on saatavilla kaikissa hyvin varustetuissa seksikaupoissa ja netissä.</p>
<p type="title">Mitä kondomit maksavat?</p>
<p>Kondomeja myydään tavallisesti useamman kappaleen pakkauksissa. Hinta riippuu kondomin mallista ja ostopaikasta. Nuorisoasemilla kondomeja jaetaan usein ilmaiseksi tai myydään halvemmalla.</p>
<p type="title">Kuinka turvallinen kondomi on?</p>
<p>Kondomi on varma suoja sekä seksitauteja että raskautta vastaan, jos sitä käytetään oikein, koko yhdynnän ajan ja joka kerta seksiä harrastettaessa.</p>
<p>Kondomit tulee säilyttää huoneenlämmössä ja paikassa, jossa se ei hankaudu. Hyviä säilytyspaikkoja ovat esimerkiksi takin tasku tai laukku.</p>
<p>Huonoja säilytyspaikkoja ovat takatasku tai aurinkoinen ikkuna. Vanha tai kuivunut kondomi menee helpommin rikki.</p>
<p type="title" xml:lang="swe">Edut</p>
<list><p type="listitem">Hyvä suoja seksitauteja vastaan.</p>
<p type="listitem">Varma suoja raskautta vastaan.</p>
<p type="listitem">Ei vaikuta elimistöön.</p>
</list><p type="title">Haitat</p>
<list><p type="listitem">Voi häiritä tunnelmaa, koska sen voi asettaa vasta jäykistyneen peniksen päälle.</p>
<p type="listitem">Niitä on oltava mukana, jos haluaa olla yhdynnässä.</p>
<p type="listitem">Kondomin käyttöä on harjoiteltava ennen kuin sen asettaminen onnistuu helposti ja käyttö tuntuu mukavalta.</p>
</list></body></document>