<document xml:lang="fin" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>1220</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.umo.se/Andra-sprak/Finska/Murrosika</origFileName><parallel_text xml:lang="fit" location="pyberteetti.html"/><parallel_text xml:lang="sma" location="puberteete.html"/><parallel_text xml:lang="sme" location="ravasmanahki.html"/><parallel_text xml:lang="smj" location="pubertahtta.html"/><parallel_text xml:lang="swe" location="puberteten.html"/><parallel_text location="puberteten.html" xml:lang="rmu"/><parallel_text location="puberiteti.html" xml:lang="rmf"/><parallel_text location="kana-e-glata-kerdol-ternimata.html" xml:lang="rmy-rka"/><parallel_text location="puberteto.html" xml:lang="rmy-rlo"/><parallel_text location="puberteti.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Murrosikä</p>
<p type="title">Murrosikä</p>
<p>Murrosikä alkaa yleensä 10–13-vuotiaana. Murrosiän aikana vartalo kehittyy lapsesta aikuiseksi. Esimerkiksi ääni ja sukupuolielimet muuttuvat, kasvoihin saattaa ilmaantua näppylöitä ja kiinnostus seksiin herää.</p>
<p>Murrosiän alkamisesta vastaavat hormonit. Hormonit ovat aineita, joita kehon rauhaset tuottavat. Hormonit vaikuttavat kehon eri toimintoihin. Ne esimerkiksi säätelevät unta, verenpainetta, mielialaa ja kehossa olevan veden määrää. Kehossa on myös hormoneja, jotka määrittävät kuinka ja koska vartalo kehittyy.</p>
<p>Murrosiän alkaminen ja sen kokeminen vaihtelee suuresti eri henkilöiden välillä. Jotkut saattavat odottaa kuukautisten alkamista tai parrankasvua, kun taas toisten mielestä muutokset tuntuvat pelottavilta.</p>
<p>Murrosiän varhaista tai myöhäistä alkamisaikaa ei voi hallita. Tyttöjen murrosikä alkaa yleensä 10–12-vuotiaana ja poikien 11–13-vuotiaana. On tavallista, että se alkaa joko aikaisemmin tai myöhemmin. Murrosiän alkamisikä on suurelta osin perinnöllistä.</p>
<p>Murrosikä kestää yleensä viidestä kuuteen vuotta, jona aikana jokainen kehittyy omaan tahtiinsa. Murrosikä alkaa usein nopealla pituuskasvulla. Olo voi tuntua hieman kömpelöltä, sillä kaikki ruumiinosat eivät kasva samaan tahtiin. Ennen varsinaista pituuskasvua kädet ja jalat kasvavat runsaasti pituutta.</p>
<p>Murrosiän päättyessä lopullinen pituus on saavutettu.</p>
<p type="title">Murrosikä</p>
<p>Monesti sanotaan, että murrosikä on vaikeaa aikaa. Osalle se voi ollakin, mutta ei kaikille. Monille se on hauska ja jännittävä vaihe elämässä, sillä sekä itsessä että ympärillä tapahtuu paljon uusia asioita. Monien mielestä on mukavaa kasvaa pituutta ja muuttua aikuismaisemmaksi. Kehossa tapahtuvat muutokset voivat olla hämmentäviä ja voi tuntua, että mieli ei kestä mukana.</p>
<p>Joskus voi tuntua, että tytön tai pojan käyttäytymiseen tai ulkonäköön kohdistuu monenlaisia vaatimuksia. Aikuisilla saattaa olla mielipide siitä, millaisia murrosikäiset nuoret <span type="quote">”ovat”</span>, ja he saattavat kuvailla nuoria negatiivisesti esimerkiksi toteamalla, että murrosikäiset ovat hankalia ja räyhääviä. Kannattaa kuitenkin muistaa, että kellään ei ole oikeutta kohdella toista epäreilusti, ja jokaisella on oikeus olla sellainen kuin itse haluaa.</p>
<p>Jos olo tuntuu hankalalta, kannattaa asiasta puhua jollekin. Yhteyttä voi ottaa esimerkiksi koulun terveydenhoitajaan, koulukuraattoriin tai nuorisovastaanoton henkilökuntaan.</p>
<p type="title">Mitä murrosiässä tapahtuu?</p>
<p type="title">Rinnat</p>
<p>Tyttöjen murrosikä alkaa rintojen kasvamisella. Rinnoissa voi tuntua pieniä kovia kyhmyjä nännien alla. Se on kasvavaa rintarauhaskudosta. Kun rinnat kasvavat, ne voivat kutista ja kipeytyä. Rinnat voivat kipeytyä myös osuessaan johonkin.</p>
<p>Usein toinen rinta alkaa kasvaa ennen toista. On tavallista, että rinnat kasvavat eri tahtiin.</p>
<p>Lähes puolelle kaikista pojista ilmestyy rintarauhasia, jotka voivat näkyä ja tuntua pienenä kyhmynä toisen tai molempien nännien alla. Rintarauhaset voivat tuntua hieman kipeiltä, mutta ne ovat täysin vaarattomia. Ajan mittaan rintarauhaset pienenevät. Se voi kestää kahdesta kolmeen vuotta.</p>
<p type="title">Vartalon karvoitus</p>
<p>Murrosiässä häpykarvoitus alkaa kasvaa. Karvoja alkaa kasvaa sukuelinten ulkopinnalle ja nivusiin. Sekä pojilla että tytöillä karvoitus voi ulottua napaan saakka.</p>
<p>Myös kainaloihin ja tavallisesti myös kehon muihin osiin kasvaa karvaa, esimerkiksi käsiin ja jalkoihin. Pojilla voi kasvaa karvaa rintaan ja selkään.</p>
<p>Pojille kehittyy partakarvoitusta. Yleensä ylähuuleen kasvaa ensin viiksiä, ja sitten karvoitus leviää poskiin ja leukaan. Joillakin karvankasvu voi lisääntyä ja voimistua pitkälle aikuisikään saakka.</p>
<p>Murrosiässä hiukset rasvoittuvat entistä nopeammin. Tämä johtuu siitä, että talirauhaset tuottavat enemmän rasvaa. Sen vuoksi hiukset täytyy pestä aiempaa useammin.</p>
<p type="title">Sukupuolielimet</p>
<p>Murrosiässä sukupuolielinten koko ja väri muuttuvat. Talirauhaset näkyvät selvemmin, minkä vuoksi alapäässä voi havaita ryppyjä ja kuoppia, jotka ovat luonnollisia ja vaarattomia. Hien ja nesteiden muodostuminen alkaa, mikä saa sukupuolielimet tuoksumaan erilaiselta kuin aiemmin.</p>
<p>Tyttöjen ulommat ja sisemmät häpyhuulet muuttuvat kookkaammiksi ja tummemmiksi. Usein sisemmät häpyhuulet kasvavat niin, että ne näkyvät selvästi ulompien häpyhuulten välistä. Myös klitoris kasvaa. Kehon sisällä olevat emätin, kohtu ja munasarjat kasvavat suuremmiksi. Ovulointi alkaa.</p>
<p>Pojan kivekset alkavat kasvaa. Kivespussit ja penis kasvavat suuremmiksi, ja kivespussit muuttuvat tummemmiksi. Peniksen kasvu vaihtelee pojasta toiseen. Myös sisäiset sukuelimet nimeltään eturauhanen ja rakkularauhaset kasvavat. Esinahka laajenee ja kasvaa, ja esinahan alle alkaa muodostua smegmaa, vaaleaa, voitelevaa nestettä.</p>
<p type="title">Siemenneste</p>
<p>Kasvavat kivekset voivat tuntua kipeiltä. Se on yleensä merkki siitä, että ne ovat alkaneet tuottaa siittiöitä. Tämä tapahtuu yleensä 14–15 vuoden iässä, mutta se voi alkaa myös aikaisemmin tai myöhemmin. Jos siemensyöksyn aikana tulee siemennestettä, se tarkoittaa, että on sukukypsä. Tällöin voi tehdä jonkun raskaaksi emätinyhdynnässä. Murrosiässä on normaalia saada yöllisiä siemensyöksyjä. Joillekin niitä tapahtuu vain satunnaisesti, kun taas toiset voivat saada yöllisiä siemensyöksyjä usean vuoden ajan.</p>
<p type="title">Valkovuoto</p>
<p>Ennen ensimmäisten kuukautisten alkamista monilta tytöiltä tulee valkovuotoa. Se näkyy hieman kellertävänä nestemäisenä aineena pikkuhousuissa. Valkovuoto pitää emättimen limakalvot kosteina, emättimen puhtaana ja suojaa infektioilta.</p>
<p type="title">Kuukautiset</p>
<p>Kuukautisten alkaminen on merkki siitä, että keho on alkanut ovuloida. Tämä tarkoittaa, että keho on seksuaalisesti kypsä, eli on mahdollista tulla raskaaksi ja saada lapsia.</p>
<p>Ensimmäiset kuukautiset tulevat yleensä noin kaksi vuotta sen jälkeen, kun rinnat ovat alkaneet kasvaa. Yleensä kuukautisten alkaessa pikkuhousuissa tai wc-paperissa näkyy hieman verta.</p>
<p>On myös tavallista, että ennen ensimmäisiä kuukautisia tulee rusehtavaa valkovuotoa. Se on kehon tapa kertoa, että kuukautiset ovat alkamassa. Verinen vuoto on yleensä tummaa ja rusehtavaa, mikä johtuu siitä, että veri ehtii kuivua hieman ennen kuin se tulee ulos.</p>
<p>Aluksi kuukautiset ovat yleensä epäsäännölliset. Kuukautiset saattavat esimerkiksi tulla ensin kerran ja sitten voi kulua useita kuukausia ennen seuraavia kuukautisia. Se on normaalia ja vaaratonta.</p>
<p type="title">Seksuaalisuus</p>
<p>Joku voi kiihottua, tyydyttää itseään tai harrastaa muulla tavoin seksiä ja saada orgasmin jo ennen sukukypsyyttä. Sukukypsyyden saavuttamisen jälkeen seksi alkaa kiinnostaa ja viehättää yhä enemmän. Vaikka itsetyydytystä olisi kokeillut jo nuorempana, tavallisesti murrosiässä useimmat alkavat tyydyttää itseään tietoisemmin. Seksuaalisuuteen liittyvät asiat ovat mielessä useammin, ja on tavallista pohtia, miltä ensimmäinen seksikokemus tuntuu.</p>
<p>Pojat saattavat seksiä miettiessään saada helposti erektion. Joskus erektio voi tulla itsestään ilman syytä. Se voi tapahtua esimerkiksi silloin, kun istuu bussissa, joka tärisee tai pyöräillessä hiekkatiellä. Tärinä saa aikaan signaalien siirtymisen aivojen sijaan suoraan penikseen. Tämä voi tuntua kiusalliselta, ja pojat saattavat kuvitella tahattomien erektioiden ilmaantumisen olevan epänormaalia, vaikka se onkin hyvin yleistä.</p>
<p type="title">Iho</p>
<p>Hiusten tavoin iho rasvoittuu entistä nopeammin. Tämä johtuu siitä, että talirauhaset tuottavat aiempaa enemmän rasvaa, joskus enemmän kuin on tarpeen. Rasvoittumisen huomaa helposti kiiltävästä ihosta, erityisesti nenän ympärillä ja otsassa sekä poskissa ja selässä. Ihon rasvoittuminen voi saada aikaan finnejä ja mustapäitä.</p>
<p>Murrosiässä ihoon voi tulla myös juovia, joita kutsutaan raskausarviksi. Niitä syntyy ihon venyessä nopeammin kuin se ehtii sopeutua. Tytöille raskausarpia syntyy usein rintoihin, lantioon ja reisiin. Pojilla niitä muodostuu tavallisesti selkään ja hartioihin. Arvet vaalenevat ajan mittaan.</p>
<p type="title">Hikoilu</p>
<p>Murrosiässä hikoilu lisääntyy, minkä vuoksi on tärkeää peseytyä joka päivä. Tarvittaessa kainaloihin voi laittaa deodoranttia.</p>
<p type="title">Ääni</p>
<p>Muun kehon tavoin myös ääni kehittyy murrosiän aikana. Kurkunpää kasvaa ja äänihuulet pitenevät, jolloin ääni madaltuu ja syvenee. Tätä kutsutaan äänenmurrokseksi. Sitä esiintyy sekä tytöillä että pojilla. Poikien ääni muuttuu kuitenkin enemmän kuin tyttöjen, minkä vuoksi poikien saattaa olla vaikea kontrolloida ääntään. Ääni saattaa kuulostaa käheältä, tai se voi vaihdella kimeästä matalaan ennen kuin se lopulta madaltuu ja syvenee.</p>
<p type="title">Keho kasvaa ja muuttuu</p>
<p>Murrosiän alussa kädet ja jalat kasvavat tavallisesti erittäin nopeasti. Tämän jälkeen käsivarret ja sääret pitenevät. Pituuskasvu alkaa tämän jälkeen. Kasvua voi olla jopa useita senttejä muutamassa kuukaudessa. Tätä kutsutaan usein kasvupyrähdykseksi.</p>
<p>Pituuskasvun lisäksi keho muuttaa muotoaan. Tyttöjen lantio laajenee ja poikien ylävartalo levenee.</p>
<p type="title">Varhainen ja myöhäinen murrosikä</p>
<p>Murrosiän alkaminen vaihtelee ja riippuu muun muassa perinnöllisistä tekijöistä. Varhainen murrosikä voi tuntua yhtä aikaa sekä hauskalta että kiusalliselta. Murrosiän alkaminen tytöillä ennen kahdeksan vuoden ikää tai pojilla ennen yhdeksän vuoden ikää on epätavallista. Jos murrosiän merkit alkavat jo näin aikaisin, tulisi asiasta keskustella vanhempien tai huoltajan kanssa ja ottaa yhteyttä koulun terveydenhoitajaan tai terveyskeskukseen.</p>
<p>Jos murrosiästä ei ole minkäänlaisia merkkejä ennen 14 vuoden ikää, puhutaan myöhäisestä murrosiästä. Asiasta voi puhua vanhempien tai huoltajien kanssa ja ottaa yhteyttä yksin tai vanhempien kanssa koulun terveydenhoitajaan, nuorisovastaanottoon tai terveyskeskukseen. Tarvittaessa murrosikä voidaan käynnistää lääkkeiden avulla. Murrosiän alkamista ei voi nopeuttaa itse.</p>
<p>Jos kehittyminen eri aikaan kavereiden kanssa tuntuu vaikealta, kannattaa asia ottaa puheeksi jonkun kanssa, esimerkiksi koulun terveydenhoitajan kanssa. Apua voi saada myös nuorisovastaanotolta tai terveyskeskuksesta.</p>
</body></document>
