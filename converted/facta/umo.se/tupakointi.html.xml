<document xml:lang="fin" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>540</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.umo.se/Andra-sprak/Finska/Tupakointi</origFileName><parallel_text xml:lang="fit" location="polttaminen-eli-tupakointi.html"/><parallel_text xml:lang="sma" location="rievhkestimmie.html"/><parallel_text xml:lang="sme" location="borgguheapmi.html"/><parallel_text xml:lang="smj" location="suovastibme.html"/><parallel_text xml:lang="swe" location="rokning.html"/><parallel_text location="tyja.html" xml:lang="rmu"/><parallel_text location="thuviba.html" xml:lang="rmf"/><parallel_text location="te-phes-duhano.html" xml:lang="rmy-rka"/><parallel_text location="kana-pel-pe-duxano.html" xml:lang="rmy-rlo"/><parallel_text location="pijbe-cigare.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Tupakointi</p>
<p type="title">Tupakointi</p>
<p>Tupakoiva ihminen imee itseensä tuhansia myrkyllisiä aineita. Tupakointi voi aiheuttaa erilaisia terveyshaittoja ja sairauksia, ja noin joka toinen tupakoitsija kuolee nuorempana kuin tupakoimaton ikätoveri. Tupakka on myös kallista, se voi aiheuttaa aknea, heikentää fyysistä kuntoa ja vähentää seksihaluja. Silti monet nuoret aloittavat tupakoinnin ollakseen cooleja tai siistejä.</p>
<p>Nuorten suojelemiseksi tupakoinnin vaaroilta on olemassa laki, jonka mukaan alle 18-vuotiaat eivät saa ostaa tupakkaa.</p>
<p type="title">Tupakka</p>
<p>Tupakkaa voidaan polttaa savukkeina, sikareina, pikkusikareina, piipussa tai vesipiipussa. Savukkeet ovat näistä yleisimpiä. Savukkeesta tuleva savu sisältää noin 4 000 erilaista kemikaalia. Monet niistä voivat aiheuttaa syöpää. Vaarallisimpia aineita ovat:</p>
<list><p type="listitem">Nikotiini on aine, joka on sallittu ainoastaan tupakassa ja tuotteissa, jotka auttavat lopettamaan tupakoinnin tai nuuskaamisen. Nikotiini on niin vaarallista, että neljän savukkeen nikotiinin siirtyminen suoraan vereen aiheuttaisi kuoleman.</p>
<p type="listitem">Syaanivety, myrkyllinen kaasu.</p>
<p type="listitem">Hiilimonoksidi, myrkyllinen kaasu, jota on muun muassa auton pakokaasussa.</p>
<p type="listitem">Terva, joka sisältää monia eri aineita, joista osa voi aiheuttaa syöpää. Savukkeiden sisältämää tervaa käytetään lisäksi asfaltin ja maalien valmistuksessa.</p>
<p type="listitem">Muita vaarallisia aineita ovat esimerkiksi lyijy, kadmium, ammoniakki, bentseeni ja radioaktiivinen polonium.</p>
</list><p type="title">Miksi tupakointi aloitetaan?</p>
<p>Usein ensimmäiset tupakkakokeilut tapahtuvat kavereiden seurassa. Nuoret haluavat kokeilla miltä se maistuu ja tuntuu. Ehkä tupakointi vaikuttaa siistiltä. Lähes kenenkään mielestä tupakka ei maistu hyvältä ensimmäisellä kerralla.</p>
<p>Osa nuorista tupakoi näyttääkseen tai tunteakseen itsensä vanhemmaksi tai itsevarmemmaksi. Monien mielestä tupakointi lisää yhteenkuuluvuuden tunnetta niiden kanssa, jotka tupakoivat.</p>
<p type="title">Tupakoinnin vaaroista ollaan tietoisia</p>
<p>Useimmat ihmiset tietävät tupakoinnin vaaroista. On helppo ajatella, että sairaudet eivät koskettaisi itseä, tai että lopettaa ennen haittavaikutusten ilmenemistä.</p>
<p>Tupakoinnin aloittamisen jälkeen kehossa voi nopeasti huomata tiettyjä vaikutuksia, esimerkiksi kunnon heikentymisen. Tämä johtuu siitä, että kehon hapenottokyky heikkenee, ja tupakassa oleva nikotiini saa sydämen lyömään nopeammin.</p>
<p>Mitä nuorempana tupakoinnin aloittaa, sitä suurempi riski on tulla riippuvaiseksi ja altistua tupakoinnin aiheuttamille terveyshaitoille ja sairauksille. Ennen kuin keuhkot ovat kehittyneet täyteen mittaansa, ne ovat erityisen herkät savulle. Vaikka alle 18-vuotiaiden ei pitäisi saada käsiinsä tupakkaa, monet aloittavat tupakoinnin jo tätä nuorempina.</p>
<p type="title">Passiivinen tupakointi</p>
<p>Tupakoivien ihmisten läheisyydessä, esimerkiksi samassa huoneessa oleileva, saa kehoonsa savussa olevia kaasuja. Tätä kutsutaan passiiviseksi tupakoinniksi. Koska myös passiivinen tupakointi on vaarallista, tupakointi on kielletty ravintoloissa, kahviloissa, työpaikoilla ja julkisissa sisätiloissa.</p>
<p type="title">Tupakoinnin lopettaminen</p>
<p>Tupakka aiheuttaa voimakasta riippuvuutta. Jo muutaman savukkeen jälkeen aivot voivat tulla riippuvaisiksi nikotiinista. Riippuvaisuus tarkoittaa sitä, että keho on tottunut saamaan nikotiinia, ja sen saannin loppuminen aiheuttaa vieroitusoireita. Myös itse tupakalla käynti aiheuttaa riippuvuutta ja tupakoinnista tulee tapa.</p>
<p>Tupakoinnin lopettaminen on vaikeaa, vaikka siitä haluaisikin eroon. Lopettaminen on kuitenkin mahdollista, ja mitä aiemmin lopettaa, sen parempi. Useimpien haittojen ja sairauksien riski pienentyy lopettamisen jälkeen.</p>
<p type="title">Hyviä syitä olla polttamatta:</p>
<list><p type="listitem">Rahaa riittää muuhunkin, koska tupakka on kallista.</p>
<p type="listitem">Fyysinen kunto pysyy parempana, jos ei tupakoi.</p>
<p type="listitem">Tupakoimaton ihminen on terveempi, nyt ja tulevaisuudessa.</p>
<p type="listitem">Elinikä luultavasti pitenee.</p>
<p type="listitem">Välttyy tekemästä vanhempia ja muita läheisiä vihaisiksi ja pettyneiksi.</p>
<p type="listitem">Ei tarvitse olla riippuvainen ja tuntea vieroitusoireita, kuten tupakanhimoa, hermostuneisuutta tai levottomuutta.</p>
<p type="listitem">Vaatteet eivät haise tupakalta.</p>
<p type="listitem">Hengitys ei haise pahalta ja hampaat eivät kellerrä.</p>
<p type="listitem">Alle 18-vuotias voi viettää aikaansa mukavamminkin kuin yrittäen saada käsiinsä tupakkaa.</p>
<p type="listitem">Välttyy saamasta ryppyjä ennenaikaisesti.</p>
<p type="listitem">Tupakanviljely tuhoaa ympäristöä monin tavoin, ja viljelijät kärsivät myrkyllisistä torjunta-aineista.</p>
</list><p>Jos ei ole varma, aloittaako tupakoida vai ei, voi kokeilla tehdä listan tupakoinnin hyvistä ja huonoista puolista. Lista voi sisältää pieniä ja suuria asioita, jotka koskevat muun muassa omaa elämää, muita ihmisiä ja ympäristöä. Jokainen laatii oman listansa ja tekee itse päätöksen tupakoinnin suhteen.</p>
</body></document>