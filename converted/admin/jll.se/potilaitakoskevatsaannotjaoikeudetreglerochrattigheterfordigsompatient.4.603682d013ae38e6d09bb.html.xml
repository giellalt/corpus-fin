<document xml:lang="fin" id="no_id"><header><title>Potilaita koskevat säännöt ja oikeudet (Regler och rättigheter för dig som patient) - Region Jämtland Härjedalen</title><genre code="admin"/><author><unknown/></author><wordcount>234</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://jll.se/omoss/informationpaandrasprak/suomifinska/potilaitakoskevatsaannotjaoikeudetreglerochrattigheterfordigsompatient.4.603682d013ae38e6d09bb.html</origFileName><parallel_text xml:lang="sma" location="njoelkedasshjihreaktahdutnjiengohpatientereglerochrattigheterfordigsompatient.4.60018e7312debfe732b80009784.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title" xml:lang="swe">Potilaita koskevat säännöt ja oikeudet (Regler och rättigheter för dig som patient)</p>
<p>Terveydenhuollon ja sairaanhoidon potilaita koskevat tietyt säännöt ja oikeudet, jotka on hyvä tuntea. Sinulla on oikeus saada helppotajuisia tietoja terveydentilastasi ja mahdollisista tutkimus- ja hoitomenetelmistä. Sinun kuuluu saada tietoja myös siitä, mihin voit osoittaa valitukset.</p>
<p>Hoito on hahmoteltava ja toteutettava mahdollisimman pitkälle yhdessä potilaan kanssa. Tietyissä tapauksissa sinulla on lisäksi oikeus keskustella sairaudestasi vielä yhden lääkärin kanssa ja saada toinen arviointi (niin sanottu second opinion). Jos on olemassa useita hoitovaihtoehtoja, päätös on sinun, mikäli et ole itse päättänyt jättää päätöstä lääketieteellisesti vastuussa olevalle henkilölle.</p>
<p>Sinulla on oikeus kieltäytyä tarjotusta hoidosta ja keskeyttää käynnissä oleva hoito. Kukaan ei voi pakottaa sinua sairaalahoitoon, ja voit poistua sairaalasta milloin haluat. Sinua ei voida pakottaa myöskään ottamaan lääkettä. Sinulla on oikeus lukea sairauskertomuksesi niin halutessasi ja saada selitys sen sisällöstä. Sairauskertomukseen merkitään kaikki tiedot saamastasi hoidosta. Henkilökunnalla on vaitiolovelvollisuus Kaikilla terveydenhuollon ja sairaanhoidon työntekijöillä on vaitiolovelvollisuus. Periaatteessa mitään potilaan henkilökohtaisiin asioihin, hänen sairauteensa tai hoitoon liittyviä tietoja ei saa luovuttaa kellekään toiselle henkilölle tai sairaanhoitolaitokselle ilman potilaan suostumusta. Kaikki sairauskertomuksen tiedot kuuluvat salassapitolain piiriin. Sairauskertomustasi saavat lukea ainoastaan ne työntekijät, jotka liittyvät suoraan hoitoosi. Jos potilas siirtyy hoitoon muualle, annetusta hoidosta on ehkä luovutettava tiettyjä tietoja. </p>
<p>Jos sinulla on mielipiteitä jostakin seikasta tai jos oikeuksiasi ei ole mielestäsi huomioitu, voit kääntyä potilaslautakunnan kanslian puoleen ja pyytää neuvoja ja apua. Myös potilaslautakunnan poliitikoilla ja virkailijoilla on vaitiolovelvollisuus.</p>
</body></document>