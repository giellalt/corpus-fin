<document xml:lang="fin" id="no_id"><header><title>Saamelaisnuorten musiikki saapuu Rovaniemelle</title><genre code="admin"/><author><unknown/></author><year>2010</year><wordcount>364</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1221&amp;Itemid=10</origFileName><parallel_text xml:lang="sme" location="aviisadiedahus_31032010.pdf"/><parallel_text xml:lang="smn" location="lostamediatiadattas_31032010.pdf"/><parallel_text xml:lang="sms" location="lehdistotiedote_01042010_koltannos.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p xml:lang="mrj"><em type="bold">31.03.2010 </em></p>
<p xml:lang="fra"><em type="bold">LEHDISTÖTIEDOTE </em></p>
<p>Koulutus- ja oppimateriaalitoimisto/</p>
<p xml:lang="sme">Skuvlen- ja oahppamateriáladoaimmahat/</p>
<p xml:lang="smn">Škovlim-já oppâmateriaaltoimâttah/</p>
<p xml:lang="sms">Škooultõs- da vuä´pstemaaunâskoontâr/</p>
<p xml:lang="eng">Office on Education and Instruction Material Lehtolantie 1</p>
<p xml:lang="est">Tel. +358 (0)10 839 3100</p>
<p>Saamelaisnuorten musiikki saapuu Rovaniemelle - yli 300 nuorta saamelaisnuorten taidetapahtumaan Rovaniemen kaupungin nuorisotila Mondella lauletaan, joikataan ja musisoidaan pohjois-, inarin- ja koltansaamen kielillä pääsiäisen jälkeen. Saamelaisnuorten taidetapahtuma (Sámenuoraid dáiddadáhpáhus) kokoaa yli 300 saamelaisnuorta Rovaniemelle 7.-8. huhtikuuta. Taidetapahtuma järjestetään nyt ensimmäistä kertaa saamelaisalueen ulkopuolella. Taidetapahtuma haluttiin järjestää Rovaniemellä, koska kaupungissa asuu huomattavan paljon saamelaisnuoria, jotka eivät aikaisemmin ole osallistuneet taidetapahtumaan ja vain harvat ovat saaneet saamen kielen opetusta koulussa. Saamelaisnuorten taidetapahtumia on järjestetty 1970-luvulta lähtien. Pääjärjestäjä saamelaiskäräjät haluaa, että taidetapahtuma on mahdollisimman monien saamelaisnuorten ulottuvilla. Tapahtuman yhtenä tarkoituksena on myös kannustaa saamen kielen opiskeluun. Taidetapahtuma tukee siten sekä nuorten taideharrastuksia että saamen kielen käyttöä. Monet tunnetut saamelaistaiteilijat ovat saaneet ensimmäiset esiintymiskokemuksesa juuri tästä tapahtumasta. Tapahtuma on ainoa jokavuotinen saamenkielinen nuorisotapahtuma Suomessa. Teemana musiikki Saamelaisnuorten taidetapahtuman teemana on tänä vuonna musiikki eri lajeissaan. Tapahtumaan on ilmoittautunut 22 musiikin esittäjää tai ryhmää, joissa on yhteensä 150 kilpailuun osallistujaa. Esitykset edustavat pohjois-, inarin- ja koltansaamen kieliä. Nuoria tulee tapahtumaan lähes kaikista saamelaisalueen kouluista. Rovaniemeltä mukaan on ilmoittautunut kolme ryhmää/esiintyjää. Tapahtumaan järjestetään linja-auto kuljetukset kaikkialta saamelaisalueelta. Tapahtuma alkaa keskiviikkona 7. huhtikuuta Nivavaaran ala-asteen koululla klo 18.30 Kiirunan saamelaisteatterin esityksellä Ovtta guovvamánoija (Yhtenä helmikuun yönä). Ilta jatkuu nuorisotila Mondella klo 20.00 järjestettävällä saameksi rokkaavan SomByn konsertilla. SomBy on niittänyt mainetta Suomen lisäksi Norjassa ja Ruotsissa. Viime syksynä se toi eurooppalaisten vähemmistöryhmien laulukilpailusta Liet internationaalista voiton Saameen. SomBy starttaa Rovaniemen tapahtumassa debyyttialbuminsa <em type="italic">Álas eana </em>(alaston maa) julkistamiskiertueelle. Tapahtuman aikana voi myös tutustua saamelaiseen musiikkiin, kirjallisuuteen ja käsitöihin. Saamelaisten käsityöntekijöiden yhdistys Sámi Duodji ry osallistuu tapahtumaan esittelemällä ja myymällä tuotteitaan. Saamelaisnuorten taidetapahtuma kuuluu valtakunnalliseen Nuori Kulttuuri tapahtumaan, jota ei järjestetä tänä vuonna. Opetusministeriö rahoittaa kuitenkin saamelaisnuorten taidetapahtuman myös tänä keväänä. Tapahtuman järjestävät Saamelaiskäräjät, Saamelainen lastenkulttuurikeskus, Rovaniemen kaupunki ja Rovaniemen saamelaisyhdistys Mii ry. Luvassa on hauska ja värikäs saamelaisnuorten juhla, kun lapinpukuiset saamelaisnuoret ilmestyvät Rovaniemen katukuvaan! Kaikkiin tapahtumiin on vapaa pääsy. <em type="bold">31.03.2010 </em></p>
<p xml:lang="fra"><em type="bold">LEHDISTÖTIEDOTE </em>2 (2) </p>
<p><em type="bold">Lisätietoja: </em>Kaisa Tapiola kaisa.tapiola(at)samediggi.fi puh. 010 839 3132, 050 435 0177 www.samediggi.fi http://www.samiteahter.org/ www.tuuparecords.fi http://www.myspace.com/sombyfinland http://www.rovaniemi.fi/suomeksi/Palveluhakemisto/Nuoret/Nuorisotilat.iw3 <em type="bold">Liitteinä: </em>Saamelaisnuorten taidetapahtuman juliste, jonka on suunnittellut kolttasaamelainen taideopiskelija Tanja Sanila Tapahtuman yleinen ohjelma ja esiintymisjärjestys </p>
</body></document>
