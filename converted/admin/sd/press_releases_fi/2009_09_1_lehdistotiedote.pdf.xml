<document xml:lang="fin" id="no_id"><header><title>Saamelaiskäräjät järjestää konferenssin saamelaisnuorista</title><genre code="admin"/><author><unknown/></author><year>2009</year><wordcount>269</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1078&amp;Itemid=10</origFileName><parallel_text xml:lang="sme" location="2009_09_1_lehdistotiedote_davvisameg.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p>LEHDISTÖTIEDOTE 1 (1) <em type="bold">julkaisuvapaa heti </em>1.9.2009 </p>
<p><em type="bold">Saamelaiskäräjät järjestää konferenssin saamelaisnuorista: Nuorra! Gii du áššiin mearrida? Nuori - Kuka asioistasi päättää? </em>Saamelaiskäräjien 16.–17. lokakuuta Saariselällä järjestämä konferenssi saamelaisnuorista kokoaa yhteen nuoria, päättäjiä ja eri alojen toimijoita keskustelemaan saamelaisnuorten tilanteesta. Lisäksi konferenssissa keskustellaan saamelaisnuorten kohtaamista haasteista ja mahdollisuuksista saamelaisyhteiskunnassa ja nyky-Suomessa. Konferenssin aikana kuullaankin ajatuksia herättäviä puheenvuoroja. Konferenssin teemana on <em type="bold">Nuori! – Kuka asioistasi päättää? </em>Tarkoituksena on herätellä saamelaisnuoria osallistumaan itseään koskevien asioiden edistämiseen. Konferenssi järjestetään kaksipäiväisenä. Perjantaina 16. lokakuuta järjestettävä konferenssitapahtuma on kaikille osallistujille avoin ja maksuton. Tilaisuus on tarkoitettu saamelaisnuorille, päättäjille, Saamelaiskäräjien jäsenille, viranomaisille, järjestöjen edustajille, tutkijoille ja kaikille asiasta kiinnostuneille. Tilaisuudessa kuullaan puheenvuoroja eri näkökulmista. Konferenssin toinen päivä on tarkoitettu saamelaisnuorille. Lauantain 17. lokakuuta järjestettävään saamelaisnuorten konferenssiin voivat osallistua 20 ensimmäistä ilmoittautunutta saamelaisnuorta. Osallistujien on oltava 18–29-vuotiaita. Osallistujia toivotaan ympäri Suomea ja heille kustannetaan yöpymiset ja ruokailu. Nuoret osallistuvat perjantaina 16. lokakuuta järjestettävään kaikille avoimeen tilaisuuteen sekä lauantaina 17. lokakuuta järjestettäviin työpajoihin. Konferenssi on osa Saamelaiskäräjien Nuorisolautakunta-hanketta. Hankkeen tavoitteena on saamelaisnuorten osallistumis- ja vaikutusmahdollisuuksien parantaminen. </p>
<p>Vaikutusmahdollisuuksia lisäämällä tuetaan nuorten omaehtoista toimintaa ja vahvistetaan nuorten osallisuutta saamelaisen itsehallinnon toteuttamisessa. Hankkeen tavoitteena on asettaa Saamelaiskäräjille nuorisolautakunta ja nuorisoasiainsihteeri. Näillä toimenpiteillä pyritään luomaan saamelaisnuorille mahdollisuus vaikuttaa ja osallistua päätöksentekoon sekä vahvistaa heidän saamelaista kulttuuritaustaansa ja identiteettiään. Hankkeen toteuttamista suunnittelee Saamelaiskäräjien nimeämä 6-henkinen nuorista koostuva työryhmä. Lisäksi työryhmän toiminnassa on mukana opetusministeriön nimeämä asiantuntijajäsen. Hankkeessa toimii lisäksi projektityöntekijä. Työryhmä valmistelee Saamelaiskäräjille esityksen nuorisolautakunnan rakenteesta, valinnasta sekä toiminnan sisällöstä. Nuorisolautakunnan perustaminen vahvistaa saamelaisnuorten mahdollisuuksia vaikuttaa itseään koskeviin asioihin ja sitä kautta oikeuksien edistämiseen, joilla suojella ja kehittää omaa kulttuuriperintöään. Lisätietoja ja ilmoittautumisohjeet osoitteessa www.samediggi.fi. Lisätietoja: Projektityöntekijä Anne Länsman, anne.lansman@samediggi.fi, 010 83 93 134 </p>
</body></document>
