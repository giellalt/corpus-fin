<document xml:lang="fin" id="no_id">
  <header>
    <title>Saamelaisille oma kulttuurikeskus Inariin</title>
    <genre code="admin"/>
    <author>
      <unknown/>
    </author>
    <year>2008</year>
    <wordcount>582</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=192&amp;Itemid=10</origFileName>
    <parallel_text xml:lang="sme" location="diedahus_140408.pdf"/>
    <parallel_text xml:lang="smn" location="tiadattas_140408.pdf"/>
    <metadata>
      <uncomplete/>
    </metadata>
    <version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Senaatti-kiinteistöt / Saamelaiskäräjät</p>
    <p>Tiedote on julkaisuvapaa maanantaina 14.4. kello 15.00</p>
    <p>Saamelaisille oma kulttuurikeskus Inariin - Senaatti-kiinteistöt järjestää suunnittelusta yleisen arkkitehtuurikilpailun</p>
    <p><em type="italic">Saamelaiset saavat Inariin oman kulttuurikeskuksen, jonka tarkoituksena on luoda saamelaisille</em> <em type="italic">paremmat edellytykset omaehtoisesti ylläpitää ja kehittää kulttuuriaan, kieltään ja</em> <em type="italic">yhteiskuntaelämäänsä, hoitaa ja kehittää kielellistä ja kulttuurista itsehallintoaan sekä tukea</em> <em type="italic">saamelaisten yleisten elinolojen kehitystä.  Lisäksi tarkoituksena on parantaa mahdollisuuksia</em> <em type="italic">levittää ja saada tietoa saamelaisista alkuperäiskansana.</em> </p>
    <p>Saamelaiskulttuurikeskukseen tehdään tilat saamelaiskulttuuriin liittyvälle toiminnalle, Saamelaiskäräjien hallinnolliselle toiminnalle sekä saamelaiselle opetus- ja tutkimustoiminnalle. Kulttuurikeskuksen kaksi pääkäyttäjää ovat saamelaisten itsehallinnollinen edustuselin Saamelaiskäräjät ja valtion oppilaitoksena toimiva Saamelaisalueen koulutuskeskus. Lisäksi keskukseen tulee tiloja Inarin kunnan kirjastotoimelle, saamelaisyhdistyksille ja Lapin lääninhallitukselle.  Kulttuurikeskuksen rakennuttaa Senaatti-kiinteistöt, joka järjestää rakennuksen suunnittelusta yleisen arkkitehtuurikilpailun. Varsinainen suunnittelu aloitetaan tammikuussa 2009 ja rakennustöihin päästään keväällä 2010. Suunnitelmien mukaan rakennus otetaan käyttöön vuoden 2012 aikana.</p>
    <p>Saamelaiskulttuurikeskus on päätetty rakentaa Juutuanjoen rannalle Inarin kirkonkylään, jota pidetään Suomen saamelaisten hallinnollisena ja kulttuurisena keskuspaikkana. Inarin kirkonkylässä sijaitsevat Saamelaiskäräjien lisäksi Siida (Saamelaismuseo ja Ylä-Lapin luontokeskus), Saamelaisalueen koulutuskeskus ja Yleisradion saamelaisyksikkö (Sámi Radio). Saamelaiskulttuurikeskus on suunniteltu osaksi tätä kokonaisuutta niin, että nämä laitokset ja organisaatiot tukevat toisiaan.</p>
    <p>Saamelaiskulttuurikeskuksesta tulee Suomen saamelaisten itsehallinnon sekä elävän ja kehittyvän kulttuurin symboli.  Kulttuurikeskus on ensisijaisesti tarkoitettu saamelaisten omaa käyttöä varten. Kulttuurikeskus on samanaikaisesti sekä saamelaisten parlamenttitalo että kulttuuri-, koulutus- ja osaamiskeskittymä ja myös tapahtumatalo erilaisine kokouksineen, musiikki-, elokuva- ja teatteriesityksineen. Toisiinsa limittyen nämä osatoiminnot tukevat toisiaan sisältöineen ja tiloineen.</p>
    <p>Saamelaiskulttuurikeskus tulee monine osatoimintoineen lisäämään alueen vetovoimaisuutta ja hillitsemään osaltaan saamelaisnuorten halukkuutta muuttaa pois omalta kotiseudultaan. Kulttuurikeskus tarjoaa koulutetuille saamelaisnuorille uusia työmahdollisuuksia, kokoaa yhteen eri alojen saamelaisia osaajia ja toimii saamelaisyhteisön suunnannäyttäjänä, jossa eri alojen saamelaiset osaajat kehittävät saamelaista yhteiskuntaa perinteisten arvojen, tietämyksen ja osaamisen perustalta. Hankkeella on myös positiivisia vaikutuksia alueen työllisyydelle, elinvoimaisuudelle ja sosiaaliselle hyvinvoinnille.</p>
    <p><em type="bold">Monipuoliset tilat palvelevat erilaista toimintaa</em> </p>
    <p>Senaatti-kiinteistöjen tavoitteena on rakentaa saamelaiskulttuuria ilmentävä arkkitehtonisesti laadukas rakennus. Senaatti-kiinteistöjen toiminnan mukaisesti rakennukselle on asetettu tiukat ympäristö- ja elinkaaritavoitteet ja se suunnitellaan tiiviissä yhteistyössä käyttäjien kanssa.</p>
    <p>Rakennuksen keskeisiä tiloja tulevat olemaan monitoimi- ja palveluaulan ympärille ryhmittyvät yleisötilat: esiintymis- ja monitoimitilat, kirjasto ja ravintola. Esiintymis- ja monitoimitiloja käytetään Saamelaiskäräjien järjestämään kulttuuritoimintaan ja tapahtumiin, Saamelaisalueen koulutuskeskuksen opetustiloina sekä kokouksiin, kongresseihin ja juhliin. Tiloja voidaan myös vuokrata talon ulkopuolisille toimijoille.</p>
    <p>Hallinto- ja opetustilat ryhmittyvät omille alueilleen, kuitenkin niin, että toimistotilojen aputilojen yhteiskäyttö on helppoa ja luontevaa. Neuvottelu- ja kokoustilat sijoitetaan kokouskeskukseen. Tilat ovat kaikkien rakennuksessa toimijoiden varattavissa ja lisäksi kokoustiloja voidaan vuokrata talon ulkopuoliseen käyttöön. Median ja musiikin opetustilat ovat paitsi Saamelaisalueen koulutuskeskuksen myös esim. Alkuperäiskansojen elokuvakeskuksen ja Saamelaisen lastenkulttuurikeskuksen käytössä.</p>
    <p>Kulttuurikeskuksen bruttoala eli kokonaispinta-ala on 4 670 neliömetriä. Rakennuksen valmistuttua siellä työskentelee 64 henkilöä.  Kokous-, neuvottelu-, kirjasto- ja mediatilat tulevat palvelemaan huomattavasti suurempaa käyttäjämäärää. Rakennushankkeen kustannusarvio on noin 11,5 miljoonaa euroa. Hankkeelle on myönnetty 5 milj. euron EU-rahoitus.</p>
    <p><em type="bold">Saamelaiskulttuurikeskuksen suunnittelusta järjestetään yleinen kaksivaiheinen</em> <em type="bold">arkkitehtuurikilpailu</em> </p>
    <p>Nyt julkistettava arkkitehtuurikilpailun ensimmäinen vaihe käydään idealuonteisena kilpailuna kulttuurikeskuksen arkkitehtonisen ja toiminnallisen konseptin löytämiseksi. Toiseen vaiheeseen kutsutaan 3-7 kehityskelpoisinta ehdotusta. Toisessa vaiheessa kehitetään erityisesti ehdotuksen toiminnallisia ja taloudellisia ominaisuuksia.</p>
    <p>Kilpailu on avoin kaikille Suomen, Euroopan Unionin ja sen hankintalainsäädännön piiriin kuuluvien maiden kansalaisille, kulloinkin voimassa olevien sopimusten ja lakien mukaisesti. Osallistujilta edellytetään oikeutta harjoittaa arkkitehdin ammattia omassa maassaan. Kilpailussa jaetaan palkintoina ja lunastuksina yhteensä 100 000 € seuraavasti:</p>
    <p>1. palkinto35 000 € 2. palkinto 25 000 € 3. palkinto 20 000 € kaksi lunastus, kumpikin   10 000 €</p>
    <p>Palkintolautakunta voi yksimielisellä päätöksellään jakaa palkintosumman toisinkin Suomen Arkkitehtiliiton kilpailusääntöjen mukaisesti. Toiseen kilpailuvaiheeseen kutsutuille maksetaan kullekin yhtä suuri osuus yhteensä 75 000 euron summasta. Kilpailun ensimmäinen vaihe alkaa 14.4.2008 ja päättyy 30.6.2008.  Kilpailun toinen vaihe alkaa 1.9.2008 ja päättyy 3.10.2008. Kilpailun voittajan julkistaminen on 3.12.2008</p>
  </body>
</document>
