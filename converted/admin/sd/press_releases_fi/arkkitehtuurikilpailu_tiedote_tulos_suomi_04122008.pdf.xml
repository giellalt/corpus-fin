<document xml:lang="fin" id="no_id"><header><title>Julkaisuvapaa torstaina 4.12.2008 kello 15.00</title><genre code="admin"/><author><unknown/></author><year>2008</year><wordcount>457</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=818&amp;Itemid=10</origFileName><parallel_text xml:lang="sme" location="arkkitehtuurikilpailu_tiedote_tulos_sami_04122008.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header>
<body>
<p>Senaatti-kiinteistöt Lehdistötiedote</p>
<p><em type="bold">Julkaisuvapaa torstaina 4.12.2008 kello 15.00 </em><span type="quote" xml:lang="ron">”a a”</span> voitti Saamelaiskulttuurikeskuksen arkkitehtuurikilpailun </p>
<p><em type="italic">Senaatti-kiinteistöt järjesti arkkitehtuurikilpailun Inarin kirkonkylään Juutuanjoen varteen rakennettavasta Saamelaiskulttuurikeskuksesta. Kilpailun voittajat julkistetaan tänään 4.12.2008. Ensimmäisen palkinnon eli 40 000 euroa voitti ehdotus nimimerkillä <span type="quote" xml:lang="ron">”a a”</span> (suom. ydin), jonka tekijät ovat arkkitehti SAFA Janne Laukka, arkkit.yo Tuomas Niemelä ja arkkit.yo Milla Parkkali. Palkintolautakunnan mukaan ehdotus on toiminnallisena ratkaisuna tehokas ja kehityskelpoinen ja täyttää parhaiten kilpailulle asetetut haastavat tavoitteet. Kilpailussa jaettiin yhteensä kolme palkintoa, lunastettiin yksi ehdotus sekä myönnettiin kaksi kunniamainintaa. </em></p>
<p>Kilpailutehtävä oli poikkeuksellisen kiinnostava ja haastava, koska siihen sisältyi monia viime aikojen kansainvälisessäkin arkkitehtuurikeskustelussa esillä olleita aiheita, kuten sijaintipaikan erityisiä luonto-, maisema- ja ilmasto-olosuhteita heijastavan paikallisuuden ja saamelaisen kulttuuriperinteen omaleimaisuuden ilmentäminen, sekä ekologisesti mielekkään rakentamistavan tavoittelu.</p>
<p>Vaikka suunnittelutehtävä osoittautui vaikeaksi, kilpailu toi palkintolautakunnan mukaan esiin erilaisia ja mielenkiintoisia lähestymistapoja Saamelaiskulttuurikeskuksen suunnitteluun. Erityisen vaativaksi osoittautui Ylä-Lapin luonnonmaisemaan sekä Inarin kyläkuvaan soveltuvan rakennushahmon kehittäminen sekä saamelaisen kulttuuriperinteen muoto- ja mielikuvamaailman ilmentäminen tämän päivän arkkitehtuurissa. Edellä mainittujen näkökohtien lisäksi palkintolautakunta kiinnitti arvostelussaan huomiota kilpailuehdotusten toiminnalliseen laatuun, toteutettavuuteen, taloudellisuuteen sekä kestävän kehityksen periaatteiden toteutumiseen. Kilpailussa ensimmäiselle sijalle nostettu ja toteutuksen pohjaksi suositeltu ehdotus on toiminnallisena ratkaisuna tehokas ja kehityskelpoinen, ja se täyttää parhaiten edellä mainitut rakennuspaikasta ja tehtävästä nousevat erityisvaatimukset.</p>
<p><em type="bold">Kaksivaiheinen kilpailu herätti kiinnostusta </em></p>
<p>Arkkitehtuurikilpailu järjestettiin kaksivaiheisena. Kilpailun ensimmäinen vaihe käytiin idealuonteisena kilpailuna kulttuurikeskuksen arkkitehtonisen ja toiminnallisen konseptin löytämiseksi, ja siihen jätettiin 58 ehdotusta. Kilpailun toiseen vaiheeseen, joka alkoi 1.9.2008 ja päättyi 3.10.2008, palkintolautakunta kutsui ensimmäisen vaiheen pohjalta kuusi ehdotusta. Toiseen vaiheeseen kutsutuille kilpailijoille lähetettiin ehdotuskohtainen arvostelu ja suunnitelman kehittämisohjeet. Lisäksi ehdotuksista mitattiin molemmissa vaiheissa pinta-ala- ja laajuustiedot sekä laskettiin rakennuskustannukset. Toisen vaiheen ehdotustaan kehitellessään kilpailijoilla oli mahdollisuus neuvotella anonyymisti kilpailun järjestäjän nimeämien kustannuslaskijoiden kanssa. Toisessa vaiheessa ehdotukset olivatkin ilahduttavasti tiiviimpiä ja rakennuskustannuksiltaan halvempia.</p>
<p><em type="bold">Tietoa kulttuurikeskushankkeesta </em></p>
<p>Saamelaiset saavat Inariin oman kulttuurikeskuksen, jonka tarkoituksena on luoda saamelaisille paremmat edellytykset omaehtoisesti ylläpitää ja kehittää kulttuuriaan, kieltään ja yhteiskuntaelämäänsä, hoitaa ja kehittää kielellistä ja kulttuurista itsehallintoaan sekä tukea saamelaisten yleisten elinolojen kehitystä. Lisäksi tarkoituksena on parantaa mahdollisuuksia levittää ja saada tietoa saamelaisista alkuperäiskansana.</p>
<p>Saamelaiskulttuurikeskukseen tehdään tilat saamelaiskulttuuriin liittyvälle toiminnalle, Saamelaiskäräjien hallinnolliselle toiminnalle sekä saamelaiselle opetus- ja tutkimustoiminnalle. Kulttuurikeskuksen kaksi pääkäyttäjää ovat Saamelaiskäräjät ja valtion oppilaitoksena toimiva Saamelaisalueen koulutuskeskus. Lisäksi keskukseen tulee tiloja Inarin kunnan kirjastotoimelle, saamelaisyhdistyksille ja Lapin lääninhallitukselle. Kulttuurikeskuksen bruttoala eli kokonaispintaala on 4 670 neliömetriä. Rakennuksen valmistuttua siellä työskentelee 64 henkilöä. Kokous-, neuvottelu-, kirjasto- ja mediatilat tulevat palvelemaan huomattavasti suurempaa käyttäjämäärää. Rakennushankkeen kustannusarvio on noin 11,5 miljoonaa euroa. Lapin lääninhallitus on myöntänyt hankkeelle 5 milj. euron EU-rahoituksen. Kulttuurikeskuksen rakennuttaa Senaattikiinteistöt. Varsinainen suunnittelu aloitetaan tammikuussa 2009 ja rakennustöihin päästään keväällä 2010. Suunnitelmien mukaan rakennus otetaan käyttöön vuoden 2012 aikana.</p>
<p><em type="bold">Lisätietoja </em>Rakennushanke ja arkkitehtuurikilpailu: johtava asiantuntija Marjatta Erwe, Senaatti-kiinteistöt, p. 0205 811 226, www.senaatti.fi Saamelaiskulttuurikeskuksen toiminta: hallintopäällikkö Juha Guttorm p. 0400-142 518 www.samediggi.fi </p>
<p>Kuvamateriaalia ja arkkitehtuurikilpailun pöytäkirja ovat ladattavissa klo 15 jälkeen: www.samediggi.fi</p>
</body></document>
