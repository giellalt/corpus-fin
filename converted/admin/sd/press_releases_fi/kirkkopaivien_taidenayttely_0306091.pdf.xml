<document xml:lang="fin" id="no_id"><header><title>Saamelaista taidetta ja käsitöitä sekä ikoneja ja kirkko- tekstiilejä inarin saamelaisilla kirkkopäivillä 12. – 14.6.2009</title><genre code="admin"/><author><unknown/></author><year>2009</year><wordcount>351</wordcount><conversion_status type="standard"/><availability><free/></availability><origFileName>http://www.samediggi.fi/index.php?option=com_docman&amp;task=doc_download&amp;gid=1034&amp;Itemid=10</origFileName><parallel_text xml:lang="sme" location="girkobeivviid_daiddacajahus_0306091.pdf"/><parallel_text xml:lang="smn" location="kirkkopeeivih_030609.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p><em type="bold">SAAMELAISTA TAIDETTA JA KÄSITÖITÄ SEKÄ IKONEJA JA KIRKKO- TEKSTIILEJÄ INARIN SAAMELAISILLA KIRKKOPÄIVILLÄ 12. – 14.6.2009 </em>Inarin saamelaisten kirkkopäivien ohjelmistoon kuuluu kirkollisten tilaisuuksien ja konserttien lisäksi myös laadukas taide- ja käsityönäyttely, johon on kutsuttu saamelaisia taiteilijoita ja käsityön tekijöitä Ruotsista, Norjasta ja Suomesta. Ruotsin Sopperosta osallistuu <em type="italic">Britta Marakatt-Labba </em>, jolta nähdään tauluja ja kirkkotekstiilejä. <em type="italic">Rannveig Persen </em>Norjan Karasjoelta esittelee valokuvia ja digitaalisia kollaaseja. Inarilaista osaamista edustavat <em type="italic">Aune Kuuva, Merja Aletta Ranttila </em>ja <em type="italic">Pekka Hermanni Kyrö </em>. Aune Kuuvan valmistamat satuhahmot seikkailevat luonnossa, hahmot on ikuistanut valokuvaaja Martti Rikkonen. Merja Aletta Ranttilan uusissa kuvissa nähdään enkeleitä. Pekka Hermanni Kyrön maalauksissa on jo tutuksi tullutta murtomaarealismia, maaluksia lumisilta kairoilta. Utsjokelaisen <em type="italic">Outi Pieskin </em>suurissa, silkille maalatuissa teoksissa on paljon valoa ja saamelaisen käsityön tuntua. Utsjoen seurakunta on lainannut Inarin näyttelyä varten <em type="italic">Päivi Ruottisen </em>valmistamia kirkkotekstiilejä, jotka on suunnitellut Arkkitehtitoimisto Matti Porkka ky. Kirkkotekstiilejä edustavat myös Lapin ortodoksisen seurakunnan jumalanpalveluspuvut. Toimittaessaan jumalanpalveluksia, rukoushetkiä, mysteerioita tai muita toimituksia papisto käyttää erityisiä jumalanpalveluspukuja. Käytäntö perustuu Jumalan profeetta Moosekselle antamiin ohjeisiin valmistaa papistolle erityiset puvut pyhien palvelusten toimittamista varten. (2. Moos.28). Lisäksi yleisö pääsee tutustumaan erilaisiin ortodoksisessa jumalanpalveluksessa käytettäviin sakraaliesineisiin. Enkelien suuri saatto koostuu kahdeksasta enkeliaiheisesta ikonista, jotka on maalannut vihantilainen <em type="italic">Elli Tiittanen Veikko Tiittasen </em>valmistamille pohjille. Tiittasten pariskunnan lahjoittamat ikonit tullaan ripustamaan Nellimin ortodoksikirkon sisätorniin. Valokuvaaja <em type="italic">Topi Ikäläisen </em>valokuvanäyttely Pohjoiset pyhäköt kertoo hiippakuntamme historiasta ja tästä päivästä, idän ortodoksisen kirkon rikkaasta perinnöstä hiippakunnan alueella. Sámi Duodji ry tuo näyttelyyn joukon aktiivisia käsityöntekijöitä, jotka antavat käsityönäytöksiä. Suomen saamelaisten yhteinen käsityöyhdistys Sápmelaš Duodjárat ry perustettiin vuonna 1975, nykyisin yhdistyksen nimi on Sámi Duodji ry. Yhdistyksellä on Inarissa ja Enontekiön Hetassa toimipaikat, joissa on sekä näyttelyssä että myytävänä vain aitoja saamenkäsitöitä. Lisäksi niistä voi ostaa saamelaista kirjallisuutta ja musiikkia. Näyttelyn avaa Saamelaiskäräjien puheenjohtaja Klemetti Näkkäläjärvi, ja piispa Samuel Salmi siunaa näyttelyn. Avajaistilaisuus järjestetään Inarin kirkonkylän alakoululla torstaina 11.6. klo. 19.00 kutsuvieraille, mutta yleisö on tervetullut tutustumaan näyttelyyn maksutta perjantaina ja lauantaina klo 10.00 - 20.00 sekä sunnuntaina klo 10.00 - 18.00. Näyttely kestää vain kolme päivää, joten kannattaa kiiruhtaa Inariin kirkkopäivien aikana 12. – 14.6., jos haluaa tutustua näihin töihin. Lisätietoja antaa Anni Näkkäläjärvi, Saamelaiskäräjien koulutus- ja oppimateriaalitoimisto, puh. 010-839 3117. </p>
</body></document>
