<document xml:lang="fin" id="no_id"><header><title>Saamelaiskulttuurikeskuksen nimikilpailu järjestetään uudelleen</title><genre code="admin"/><author><unknown/></author><year>2010</year><wordcount>294</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1152&amp;Itemid=10</origFileName><parallel_text xml:lang="sme" location="tiedote_nimikilpailu_uusi_saame.pdf"/><parallel_text xml:lang="smn" location="tiedote_nimikilpailu_uusi_inarinsaame.pdf"/><parallel_text xml:lang="sms" location="tiedote_nimikilpailu_uusi_koltansaame.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version></header><body><p xml:lang="vep"><em type="bold">SAAMELAISKULTTUURIKESKUKSEN NIMIKILPAILU JÄRJESTETÄÄN UUDELLEEN  </em></p>
<p>Saamelaiskäräjät järjestävät uuden nimikilpailun, jonka tarkoituksena on löytää Inarin kirkonkylään vuonna 2012 valmistuvalle Saamelaiskulttuurikeskukselle sen tarkoitusta ja toimintaa ilmentävä nimi.  Kilpailuaika on 18.1. – 17.3.2010.</p>
<p>Kilpailun ratkaisee 10-jäseninen palkintolautakunta, johon kuuluu yksi edustaja jokaisesta kulttuurikeskuksen käyttäjäorganisaatiosta (yhteensä 8 edustajaa) sekä edustajat Senaattikiinteistöistä ja kulttuurikeskuksen arkkitehtuurikilpailun voittaneesta suunnittelijaryhmästä. Lautakunta on nimennyt keskuudestaan 4-jäsenisen työvaliokunnan arvioimaan saapuneita nimiehdotuksia sekä valmistelemaan palkintolautakunnalle esityksen kilpailun voittajaehdokkaista.</p>
<p>Nimikilpailu järjestettiin ensimmäisen kerran lokakuussa 2009, jolloin määräajassa saapuneita ja palkintolautakunnan kokouksessa 10.12.2009 käsiteltäväksi ja arvosteltavaksi hyväksymiä nimiehdotuksia oli yhteensä 69 kappaletta.  Palkintolautakunta jätti avaamatta kuusi myöhässä saapunutta tai muuten sääntöjen vastaisesti toimitettua ehdotuskuorta.</p>
<p>Nimikilpailulla haettiin saamelaiskulttuurikeskukselle lyhyttä, ytimekästä, mieleenpainuvaa ja erottuvaa saamenkielistä nimeä, joka ilmentää kulttuurikeskuksen kulttuurista tarkoitusperää ja merkitystä, saamelaista omaleimaisuutta, laajaa ja monipuolista toimintaa sekä sen arkkitehtuurista muotokieltä.</p>
<p>Palkintolautakunta kokoontui Ivalossa 13.1.2010 käsittelemään nimikilpailuun valitun työvaliokunnan esitystä nimiehdotuksista sekä uusista, tarkistetuista kilpailusäännöistä. Palkintolautakunta oli samaa mieltä työvaliokunnan kanssa siitä, että arvosteltavaksi hyväksyttyjen nimiehdotusten joukosta ei löydy yhtään kilpailun sääntöjen mukaiset vaatimukset täyttävää ehdotusta. Niinpä palkintolautakunta päätti esittää työvaliokunnan esityksen mukaisesti, että Saamelaiskäräjät järjestää uuden, palkintolautakunnan hyväksymien sääntöjen mukaisen nimikilpailun 18.1.2010 – 17.3.2010. Kilpailuaika on kaksi kuukautta. Uudessa kilpailussa otetaan huomioon ilman eri vaatimusta palkintolautakunnan 10.12.2009 hylkäämät ehdotukset.</p>
<p>Uuden kilpailun säännöt sekä ensimmäiseen nimikilpailuun saapuneet hyväksytyt ehdotukset löytyvät Saamelaiskulttuurikeskuksen kotisivuilta www.samediggi.fi/skk 18.1.2010.</p>
<p>Lisätietoja antaa Saamelaiskäräjien hallintopäällikkö ja palkintolautakunnan sihteeri Juha Guttorm p. 0400–142 518, palkintolautakunnan puheenjohtaja Janne Näkkäläjärvi p. 040-7599 427sekä palkintolautakunnan varapuheenjohtaja Eija Leivo p. 040–8304 886<em type="italic"> </em></p>
<p><em type="italic">Inarin kirkonkylään rakennettava Saamelaiskulttuurikeskus tulee olemaan Suomen saamelaisten hallinnon ja kulttuurin keskus. Saamelaiskulttuurikeskuksen tarkoituksena on luoda saamelaisille paremmat edellytykset omaehtoisesti ylläpitää ja kehittää kieltään, kulttuuriaan ja elinkeinotoimintaansa sekä hoitaa ja kehittää kulttuuri-itsehallintoaan ja tukea saamelaisten yleisten elinolojen kehitystä. Kulttuurikeskus parantaa myös olennaisesti mahdollisuuksia levittää tietoa saamelaisista alkuperäiskansana. Saamelaiskulttuurikeskuksen rakentamiseen on myönnetty 5 miljoonaa euroa Euroopan unionin aluekehitysrahaston varoja. </em></p>
</body></document>