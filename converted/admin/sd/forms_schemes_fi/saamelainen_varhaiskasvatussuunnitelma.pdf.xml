<document xml:lang="fin" id="no_id"><header><title>Saamelainen varhaiskasvatussuunnitelma</title><genre code="admin"/><author><unknown/></author><year>unknown</year><wordcount>8061</wordcount><conversion_status type="standard"/><availability><free/></availability><origFileName>http://www.samediggi.fi/index.php?option=com_docman&amp;task=doc_download&amp;gid=2363&amp;Itemid=10</origFileName><parallel_text xml:lang="sme" location="sote-savasupohjoissaame.pdf"/><parallel_text xml:lang="smn" location="sote-savasuinarinsaame.pdf"/><parallel_text xml:lang="sms" location="savasu_koltsaame.pdf"/><metadata><uncomplete/></metadata><version>XSLtemplate $Revision: 134043 $; file-specific xsl  Revision; common.xsl  $Revision: 154948 $; </version></header><body><p><em type="bold">ESIPUHE </em></p>
<p>Saamelaisten  kotiseutualueen  kunnissa  Enontekiöllä,  Inarissa,  Sodankylässä  ja  Utsjoella  on toteutettu Saamelaiskäräjien esityksestä saamelaisten/saamenkielisten sosiaalipalvelujen kehittämisyksikköhanke  ajalla  1.9.2007-31.12.2009.  Hanke  on  ollut  osa  Pohjois-Suomen sosiaalialan kehittämisohjelmaa. Kunnat käynnistivät hankkeen laatimalla yhteistyösopimuksen.</p>
<p>Sosiaali-  ja  terveysministeriö  on  rahoittanut  hanketta  kielellisten  ja  kulttuuristen  vähemmistöjen sosiaali-  ja  terveyspalvelujen  edistämisen  -painoalueelta.  Inarin  kunnan  sosiaali-  ja terveyslautakunta  on  vastannut  hankkeen  hallinnoinnista.  Saamelaiskäräjät,  Pohjois-Suomen sosiaalialan osaamiskeskus ja Sámisoster ry ovat olleet mukana toiminnassa.</p>
<p>Hanke  on  ensimmäinen  saamelaisalueen  kuntien  ja  Saamelaiskäräjien  yhdessä  toteuttama  hanke, jossa  kehitetään  sosiaali-  ja  terveyspalveluja  kuntien  palvelutuotantoyksiköissä  huomioiden asiakkaiden osallisuus. Hankkeen yhtenä kehittämisen tavoitteena on ollut saamelaisen päivähoidon kehittäminen.</p>
<p>Saamelaisen  varhaiskasvatuksen  kehittämistyö  käynnistyi  hankkeessa  muodostetun  saametiimin asiantuntijajäsenten  toimesta.  Kehittämistyöstä  on  vastannut  Inarin  kunnan  päivähoidon  johtaja. Saamelaisen  varhaiskasvatussuunnitelman  laatimiseen  perustettiin  kehittämistyöryhmä,  joka kokoontui  säännöllisesti.  Puheenjohtajana  toimi  Utsjoen  kunnan  saamelaisen  varhaiskasvatuksen ohjaaja.  Varhaiskasvatushenkilöstön  edustajat  kaikista  kieliryhmistä  ja  saamelaisalueen  kunnista osallistuivat kehittämistyöryhmän toimintaan.</p>
<p>Varhaiskasvatuksen  kehittämistoiminta  käynnistettiin  aluksi  kartoittamalla  saamelaisalueen varhaiskasvatusyksiköiden  tilanne  ja  haastattelemalla  henkilöstöä.  Enontekiön,  Inarin  ja  Utsjoen kunnissa  järjestettiin  vanhempainiltoja,  joissa  keskusteltiin  saamelaisen  varhaiskasvatuksen sisällöllisestä  kehittämisestä  ja  saamelaisuuden  huomioimisesta  varhaiskasvatussuunnitelmassa. Saamelaisalueen  varhaiskasvatushenkilöstö  osallistui  hankkeen  aikana  järjestettyihin  viiteen kehittämis-  ja  koulutuspäivään.  Saamelaisalueelle  on  muodostunut  hankkeen  aikana  saamelaisen varhaiskasvatuksen  henkilöstön  yhteistyöverkosto,  joka  on  vahvistanut  henkilöstön  osaamista  ja saamelaiskulttuurin  huomioimista  työssä  sekä  edistänyt  kuntien  ja  saamelaiskäräjien  välistä yhteistyötä.</p>
<p>Kehittämishankkeessa  on  tehty  ensimmäinen  saamelaisalueen  yhteinen  saamelainen varhaiskasvatussuunnitelma  yhteistyössä,  henkilöstön,  vanhempien  ja  eri  asiantuntijoiden  kanssa. Varhaiskasvatussuunnitelma esitetään otettavaksi käyttöön saamelaisten kotiseutualueen kunnissa ja muualla Suomessa. Saamelainen varhaiskasvatussuunnitelma täydentää valtakunnallista ohjausta.</p>
<p>Saamelaisen varhaiskasvatussuunnitelman tarkoituksena<em type="bold"> </em>on ohjata saamelaisen varhaiskasvatuksen </p>
<p>laatua ja sisällöllistä toteuttamista sekä edistää palvelujen yhdenvertaista toteutumista.</p>
<p>Saamelainen  varhaiskasvatussuunnitelman  laatimisprosessi  on  ollut  osa  laajaa  saamelaisalueen yhteistä  kehittämistyötä.  Suunnitelmaa  on  tarpeen  edelleen  kehittää  käytännön  läheisemmäksi yhteistyössä  saamelaisalueen  henkilöstön,  vanhempien  ja  eri  yhteistyötahojen  kanssa. Kehittämistyön  toimintamalli  ja  tehtävät  ovat  olleet  tekijöilleen  antoisa  prosessi.  Osallistujat  ovat olleet  hyvin  sitoutuneita  yhteiseen  toimintaan.  Yhteisenä  tavoitteena  on  jatkaa  ylikunnallista yhteistyötä palveluita järjestettäessä.</p>
<p><em type="bold">1. SAAMELAISET SUOMESSA </em></p>
<p>Saamelaiset  ovat  Euroopan  unionin  alueen  ainoa  alkuperäiskansa,  jolla  on  oma  historia,  kieli, kulttuuri,  elämäntapa  ja  identiteetti.  Saamelaiset  ovat  asuttaneet  Skandinavian  ja  Suomen pohjoisosaa  sekä  Kuolan  niemimaan  sisäosia  jo  ennen  nykyisten  valtioiden  ja  valtionrajojen muodostumista.<em type="bold">  </em>Tätä  aluetta  kutsutaan  saamenmaaksi.<em type="bold">  </em>Saamelaisia  on  neljän  valtion  alueella laskutavan mukaan 60 000–100 000 henkeä. Suomessa saamelaisia asuu Saamelaiskäräjien vuoden 2007 tilastojen mukaan 9350 henkeä, joista noin 38,3% asuu saamelaisten kotiseutualueella (3577). Kotiseutualueella tarkoitetaan Enontekiön, Inarin ja Utsjoen kuntien alueita sekä Lapin paliskunnan aluetta  Sodankylän  kunnasta.  Loput  saamelaisista  asuvat  kotiseutualueen  ulkopuolella  muualla Suomessa (5129) ja ulkomailla (644).  </p>
<p>Suomessa  puhutaan  kolmea  eri  saamen  kieltä;  inarinsaamea,  koltansaamea  ja  pohjoissaamea. Arvioiden mukaan vajaa puolet saamelaisista puhuu saamea. Pohjoissaamea käyttää 70-80 % sekä inarinsaamea  ja  koltansaamea  kumpaakin  alle  15  %  saamenkielisistä  saamelaisista.  Vuoden  2007 tilastojen mukaan jo yli 70 % alle 10-vuotiaista saamelaislapsista asuu saamelaisten kotiseutualueen ulkopuolella.</p>
<p>Saamelaisten tulevaisuuden visiona on, että saamelaisilla alkuperäiskansana on elävä saamen kieli ja vahva yhteisöllisyys, jotka ylläpitävät, vahvistavat ja edistävät saamelaiskulttuurin ja kulttuuriin kuuluvien  elinkeinojen  säilymistä  ja  kehittämistä  sekä  saamelaisten  elämäntavan,  perinteisen tietämyksen ja perinteisten taitojen välittymistä uusille sukupolville. Saamelaisilla on terve itsetunto ja vahva yhteenkuuluvuuden tunne.</p>
<p><em type="bold">Inarinsaamelaiset </em></p>
<p>Inarinsaamelaiset  asuvat  yhden  valtion  ja  yhden  kunnan  sisällä.  Inarinsaamelaisten  perinteinen asuma-alue  on  Inarijärven  ympäristö<em type="bold">.  </em>Perinteinen  inarinsaamelainen  elämänmuoto  käsitti tyypillisimmillään  luontaistalouteen  perustuvan  talonpidon,  jossa  toimeentulo  muodostui kalastuksesta, poronhoidosta, karjanhoidosta ja maanviljelystä ja metsästyksestä.<em type="bold">  </em></p>
<p>Inarinsaamelaiset  ovat  sopeutuneet  hyvin  nyky-yhteiskuntaan.  Saamelainen  elämäntapa  ja  arvot eivät  ole  kadonneet,  vaan  niistä  voi  tunnistaa  merkkejä  nykyisinkin.  Perinteisistä  elinkeinoista, kuten kalastuksesta ja poronhoidosta saavat monet yhä toimeentulonsa.<em type="bold"> </em></p>
<p>Inarinsaamen kieli on aina ollut vähemmistöasemassa: sen puhujamäärä lienee ollut korkeimmillaan</p>
<p>tuhatkunta  puhujaa.  Vuonna  1997  Inarinsaamen  kielen  yhdistys  perusti  kielipesän  (<em type="italic">kielâpiervâl)</em>, jolloin nuorin kielenpuhuja oli teini-ikäinen. Kielipesän ansiosta kielen katoaminen on pysähtynyt ja alkanut elpyä. Inarinsaamen kielen puhujien määrä on Saamelaiskäräjien tilaston mukaan n. 300. </p>
<p><em type="bold">Kolttasaamelaiset </em></p>
<p>Kolttasaamelaiset  ovat  Kuolan  niemimaan  alkuperäisväestöä,  jotka  ovat  toisen  maailmansodan seurauksena  menettäneet  perinteiset  sukualueensa  Petsamossa.  Kolttasaamelaiset  kuuluvat<em type="italic"> </em>itäsaamelaisiin  kielensä  ja  perinteidensä  puolesta.  Kolttasaamelaiset  ovat  uskonnoltaan ortodokseja.  Itäisiä  piirteitä  on  nähtävissä  mm.  pukeutumisessa,  juhla-  ja  tapaperinteessä  ja ruokaperinteessä.  Kolttasaamelaisilla  tärkeitä  yhteisöllisyyttä  lisääviä  tekijöitä  ovat  mm. teekulttuuri, perinteiset leikit, kolttakatrillitanssi, helmikirjonta, juurityöt ja raanun kudonta.  </p>
<p>Kolttasaamelaisten  saivat  toimeentulonsa  pääasiassa  pyyntitaloudesta. Poronhoito  sopeutettiin kalastukseen  ja  metsästykseen.  Nykyisin  perinteisistä  elinkeinoista  porotalous  on  merkittävä toimeentulonlähde pääasiassa Sevettijärven alueella.</p>
<p>Kolttasaamelaiset  ovat  vuosisatoja  päättäneet  asioistaan  yhdessä  kyläkokouksissa  (sijddsååbbar). Vanha asioidenhoitomenetelmä toimii nykyäänkin; kolttien asioita hoitavat kolttien luottamusmies ja  kolttaneuvosto.  Kolttien  ja  koltta-alueen  elinolojen,  toimeentulomahdollisuuksien  ja  kulttuurin ylläpitämiseksi  ja  edistämiseksi  on  voimassa  kolttalaki,  jossa  säädetään  laina-  ja  avustustavoista muun muassa kalastuksen ja poronhoidon sekä koltta-alueen palveluiden edistämiseksi.</p>
<p>Kolttasaamelaisia arvioidaan olevan nykyisin Suomessa noin 700 henkeä. Kolttasaamelaiset asuvat Inarin  kunnan  itäosissa,  Inarijärven  etelä-,  kaakkois-  ja  koilliskulmalla,  ns.  koltta-alueella.  Heistä noin  kolmannes  asuu  saamelaisalueen  ulkopuolella.  Koltansaamen  puhujien  määrää  on  yli  350. Koltansaamen kielen elvyttämiseksi on toteutettu lyhytkestoisia kielenelvytystoimia vuodesta 1993 alkaen. Koltansaamen kieli on Suomessa puhuttavista saamen kielistä uhanalaisin. Vuonna 2008 on kielen elvyttämiseksi aloitettu Ivalossa kielipesätoiminta.</p>
<p><em type="bold">2. SAAMELAISEN VARHAISKASVATUKSEN ARVOT JA TAVOITTEET </em></p>
<p>Varhaiskasvatuksessa lähtökohtana on lapsen edun ja oikeuksien turvaaminen. Varhaiskasvatuksella  on  suuri  merkitys  myös  lapsen  hyvinvoinnin  ja  terveyden  edistäjänä.  Tässä suunnitelmassa  varhaiskasvatus  ymmärretään  varhaiskasvatuksen  valtakunnallisten  linjausten mukaisesti  sisällöllisenä  terminä.  Varhaiskasvatus  määritellään  lapsen  eri  elämänpiirissä tapahtuvaksi  kasvatukselliseksi  vuorovaikutukseksi,  jonka  ensisijaisena  tavoitteena  on  edistää lapsen kokonaisvaltaista hyvinvointia.</p>
<p>Saamelaisella  varhaiskasvatuksella  on  merkittävä  rooli  niin  lasten  saamen  kielen  ja  saamelaisen identiteetin vahvistamisessa kuin myös saamelaisten säilymisenä omana kansanryhmänään. Saamen kielen  opettamis-  ja  elvyttämisvastuuta  on  jaettava  kodin,  varhaiskasvatuspalvelujen  ja perusopetuksen kesken.</p>
<p>Saamelaisella  lapsella  on  oikeus  saada  tukea  varhaiskasvatuspalveluissa  kasvaakseen  oman kulttuurinsa  jäseneksi  ja  omaksuakseen  saamelaisia  tietoja,  taitoja,  tapoja  ja  arvoja.  Saamelainen varhaiskasvatustoiminta  perustuu  saamelaisiin  arvoihin,  jotka  ovat  erityisesti  kieli,  suku,  yhteisö, vahva  identiteetti,  luonto,  perinteiset  elinkeinot,  sukupuolten  välinen  tasa-arvo  ja  ihmisyys, monikulttuurisuus, rauha ja sovinnollisuus.</p>
<p>Saamelaisen  varhaiskasvatuksen  päämääränä  on  ihminen,  joka  on  itsenäinen,  vastuullinen, sosiaalinen,  luonteeltaan  ja  taidoiltaan  monipuolinen  ja  jolla  on  omaa  tahdonvoimaa  ja arviointikykyä ja joka pärjää uudenaikaisessa yhteiskunnassa.</p>
<p><em type="bold">3. SAAMEN KIELI VARHAISKASVATUKSESSA </em></p>
<p>Kieli  on  ihmisen  ajattelun  ja  vuorovaikutuksen  perusta.  Kielen  avulla  ihminen  tulee  tietoiseksi itsestään, muodostaa omat käsityksensä ja myös kommunikoi ympäristön kanssa. Tällä tavalla kieli rakentaa  yhteistä  maailmaamme  ja  kulttuuriamme.  Saamelaiset  ovat  asuinalueillaan  luonnostaan olleet kanssakäymisissä eri kielien ja kulttuurien kanssa ja tästä johtuen ovat usein monikielisiä ja arvostavat hyvää kielitaitoa.</p>
<p>Saamen  kielellä  tarkoitetaan  kaikkia  Suomessa  puhuttavia  saamen  kieliä,  pohjois-,  inarin-  ja koltansaamen  kieltä.<em type="bold">  </em>Suomen  saamen  kielet  kuuluvat  kansainvälisen  luokituksen  (UNESCO  Red Book)  mukaan  uhanalaisiin  kieliin.  Suomessa  puhuttavat  inarin-  ja  koltansaame  luokitellaan vakavasti  uhanalaisiin  kieliin.  Saamen  kieli  on  otettu  vuonna  2002  EU:n  komission  vakavasti uhanalaisten  kielten  ohjelmaan.  Saamen  kielien  pääuhka  on  sitä  ympäröivä  enemmistökieli  ja kulttuuri. </p>
<p>Saamen  kielten  säilyminen  edellyttää,  että  yhteiskunta  luo  kielten  säilymiselle  ja  kehittymiselle riittävät  edellytykset.  Tämä  edellyttää  kaikkien  saamen  kielten  kohdalla  positiivisia  erityistoimia. Kielten  säilyminen  edellyttää  myös  sen  yhteisön  jäsenten  tietoisuuden  heräämistä,  joka  näkyy perheen kielen valinnassa. Alkuperäiskansan kielten käyttömahdollisuuksien vahvistaminen kaikilla elämän  alueilla  on  tärkeää  kielen  säilymiselle  ja  kehittymiselle.  Saamenkielinen  päivähoito  tai kielipesä voi olla lapsen ainoa saamenkielinen ympäristö.</p>
<p>Saamenkieliseen päivähoitoon tulevien lasten saamen kielen hallinta voi olla hyvinkin eri tasoilla. Pohjoissaamenkielisessä  päivähoidossa  kielitaidoiltaan  eritasoiset  lapset  sijoittuvat  samaan ryhmään. Erityisenä haasteena onkin se, miten varhaiskasvatuksessa huomioidaan lapsen kielelliset tarpeet monimuotoisessa lapsiryhmässä, jossa on erilaisia oppijoita ja joiden kielitaidon taso ja tuen tarpeet vaihtelevat paljon. Mikäli kielen omaksumisen tukemiseen ei kiinnitetä riittävää huomiota, tilanne  voi  johtaa  saamenkielisen  lapsen  kielen  vaihtumiseksi  suomen  kieleen.  Kaikissa varhaiskasvatuspalveluissa  tulee  varmistaa  lapsen  yhdenvertainen  oikeus  omaan  kieleen  ja kulttuuriin.</p>
<p><em type="bold">3.1. Saamen kieli ensimmäisenä tai toisena kielenä </em></p>
<p>Vähemmistöasemassa  oleville  on  tärkeää  oman  äidinkielen  oppimisen  lisäksi  sen  säilyminen. Äidinkieli  on  ihmiselle  side  omaan  kulttuuriin,  identiteettiin  ja  sukuun.  Sillä  on  merkitystä  myös tiedon, ajattelun ja luovuuden kielenä. Kieli on tärkeä kaikessa varhaiskasvatustoiminnassa, se on vuorovaikutuksen väline ja avain kaikkeen oppimiseen.</p>
<p>Suomessa  on  saamelaisperheitä,  joissa  lapsen  ensikielenä  on  saamen  kieli,  joka  on  samalla  myös molempien  vanhempien  äidinkieli  ja  perheen  kotikieli.  Lapsi  oppii  suomen  kielen  myöhemmin tavallisesti kouluun mennessään. Varhaiskasvatuksessa lapsi voi kehittää ja vahvistaa saamen kieltä monipuolisten kielenkäyttötilanteiden kautta.</p>
<p>Useimmat saamelaislapset kasvavat kahden kielen ja kulttuurin perheissä. He omaksuvat kaksi- tai jopa  kolme  kieltä  syntymästään  lähtien.  Saamenkielisellä  varhaiskasvatuksella  on  keskeinen  rooli lapsen  simultaanisen  monikielisyyden  ja  kielellisen  identiteetin tukemisessa  niin,  että  lapsi<em type="bold"> </em>saavuttaa kouluun mennessä hyvän kielitaidon osallistuakseen saamenkieliseen opetukseen.  </p>
<p><em type="bold">3.2. Saamen kieli kielipesäkielenä  </em></p>
<p>Kielipesä  on  alle  kouluikäisille  kielivähemmistön  tai  alkuperäiskansan  lapsille  tarkoitettu päivähoitopaikka,  jossa  uhanalainen  kieli  pyritään  siirtämään  lapsille  puhumalla  sitä  heille  koko ajan  alusta  lähtien,  vaikkeivät  he  ymmärtäisikään  kieltä  kielipesään  tullessaan.  Kielipesässä käytetään kielikylpymenetelmää. Kielipesätoiminta on osoittautunut hyväksi keinoksi uhanalaisten kielten elvyttämispyrkimyksissä.</p>
<p>Kielipesässä puhutaan vain saamen kieltä, eikä henkilöstö käännä puhettaan suomen kielelle edes alussa,  kun  lapset  eivät  vielä  heitä  ymmärrä.  Kielen  omaksumista  tuetaan  havainnollistamalla puhetta elein, äänenpainoin, kuvin, esinein, lauluin ja liikkein. Myös henkilökunta puhuu keskenään vain kielipesäkieltä.</p>
<p>Passiivisen  kielitaidon  kehittyessä  lapsi  rohkaistuu  vähitellen  aktiiviseen  puheen  tuottamiseen. Lapsen  annetaan  omaksua  kieltä  omaan  tahtiinsa.  Lasten  keskinäisenä  kielenä  on  usein  suomen kieli. Haasteena onkin saada lapset kommunikoimaan myös keskenään saamen kielellä.</p>
<p><em type="bold">3.3. Saamen kielen oppimisen yhteiset tavoitteet </em></p>
<p>Päivittäisten toimintojen yhteydessä kieli toimii välineenä, ei itseisarvona. Varhaiskasvatuksessa lapsen kielen kehittymistä edistetään erilaisten toimintojen kautta. Varhaiskasvatuksessa lapsi</p>
<p type="listitem">•  vahvistaa saamelaista identiteettiään ja kulttuuriaan</p>
<p type="listitem">•  kehittää monipuolisten kielenkäyttömahdollisuuksien avulla kieltään päivittäisissä toiminnoissa; lapsi keskustelee, kyselee ja kertoo omista ajatuksistaan, tunteistaan, toiveistaan</p>
<p type="listitem">• saa laajasti tietoa ja kokemusta omasta kielestä, kulttuuriperinnöstä ja historiasta ja kokee sen</p>
<p>arvokkaaksi</p>
<p type="listitem">• rohkaistuu käyttämään ja kehittämään aktiivisesti kieltä</p>
<p type="listitem">• kehittää kielellistä tietoisuuttaan</p>
<p>Lapsen  kielenoppimisen  kannalta  on  tärkeää,  että  perhe,  suku  ja  yhteisö  suhtautuvat  kielen oppimiseen myönteisesti ja tukevat sitä aktiivisesti.</p>
<p><em type="bold">Lapsen saamen kielen vahvistamisen välineet: </em></p>
<p type="listitem">•  tarinat, kertomukset, sadut, lorut, arvoitukset, runot</p>
<p type="listitem">•  roolileikit, nukketeatteri, näytteleminen</p>
<p type="listitem">•  musiikki, joiut, leuddit, livđet, laulut</p>
<p type="listitem">•  radio, videot, lehdet, kirjat, pelit, televisio</p>
<p type="listitem">•  vanhempien,  sukulaisten  ja  yhteisön  kanssa  perinteiseen  vuotuiskiertoon  liittyvät monipuoliset  kielenkäyttötilanteet:  työt,  käsitöiden  tekeminen,  luonnossa  liikkuminen, laavustelu, retket, tapaamiset, vierailut ja tapahtumat</p>
<p type="listitem">•  kirjoitetun  saamen  kielen  näkyminen  yksikön  fyysisessä  ympäristössä  (ilmoitukset,  julisteet, kuvataulut, kyltit jne.)</p>
<p type="listitem">•  kirjastossa ja museossa vierailut</p>
<p type="listitem">•  vuorovaikutus eri-ikäisten saamelaislasten kanssa</p>
<p type="listitem">•  yhteistyö muiden  varhaiskasvatusyksiköiden,  kielikummien,  saamelaisen  median,</p>
<p>seurakunnan ja järjestöjen kanssa</p>
<p type="listitem">•  vanhemmille suunnatut keskustelu- ja koulutustilaisuudet</p>
<p><em type="bold">3.4 Arkipäivän esimerkkejä kielen oppimisen edistämiseksi </em></p>
<p>Myönteinen, turvallinen ilmapiiri sekä aikuisen ja lapsen välinen luottamus ja tasa-arvo rohkaisevat lasta  aktiiviseen  kielenkäyttöön. Lapsen  kielellisen  tietoisuuden  kehittymiseksi  lapsella  tulee  olla paljon  monipuolisia  kielenkäyttömahdollisuuksia  kaikkien  toimintojen  yhteydessä.  Lapsen kielellinen tietoisuus kehittyy kielellä leikkiessä, loruillessa, laulaessa ja erilaisiin kielen muotoihin tutustuessa. Kielellinen tietoisuus luo pohjan luku- ja kirjoitustaidolle.</p>
<p>Aikuinen voi usein huomaamattaan puhua lapselle kannustamatta häntä vastavuoroiseen puheeseen. On  tärkeää  keskustelussa  antaa  aikaa  lapsen  omille  ajatuksille  ja  kertomuksille.  Aikuisen  tulee tietoisesti  kiinnittää  huomiota  omaan  kielenkäyttöön,  jotta  se  olisi  mahdollisimman  monipuolista. Lasten kanssa voi päivittäin harjoitella kieltä yhdessä mm. laulujen, laululeikkien ja lorujen avulla.</p>
<p>Lasten  kielenkäyttötilanteiden  monipuolistamiseksi  lapset  voidaan  jakaa  pienryhmiin  esimerkiksi iän  mukaan. Usein  ne  lapset,  joilla  saamen  kieli  ei  ole  vielä  kovin  vahva,  puhuvat  keskenään mielellään  suomea.  Ryhmiä  muodostettaessa  nämä  lapset  laitetaan  eri  ryhmiin  saamen  kielen käytön  vahvistamiseksi.  Pienryhmissä  on  enemmän  aikaa  käsitellä  lapsen  omia  kokemuksia, tunteita  tai  vain  tarinoida.  Kieltä  opettelevien  lasten  kanssa  tunteiden  esille  tuomisessa  käytetään apuna  kuvia,  liikkeitä,  ääniä,  eleitä  ja  kerrotaan  samalla  millaiset  käsitteet  niihin  kuuluvat.    Arka  lapsi tarvitsee enemmän aikaa ja tukea puhumisessa. Siksi on tärkeää, että kaikki keskustelutilanteet hänen  kanssaan  hyödynnetään  aktiivisesti.  Tasavertaisen  ja  turvallisen  kontaktin  luomiseksi työntekijä  voi  asettua  fyysisesti  lasten  tasolle  lattialle.  Lapset  ottavat  helpommin  kontaktia  ja aikuinen  voi  keskittyä  kuuntelemaan  ja  keskustelemaan  heidän  kanssaan.  Aikuinen  ohjaa aktiivisesti  lasten  leikkitilanteita  tukien  samalla  lasten  saamen  kielen  käyttöä.  Pienille  lapsille puhutaan  paljon  eri  hoitotilanteissa  (mm.  vaipan  vaihdon,  peseytymisen  ja  pukeutumisen yhteydessä) nimeten samalla eri ruumiinosia ja asusteita.</p>
<p><em type="bold">Käytännön esimerkkejä kielellisen tietoisuuden kehittämiseksi: Kielen äännerakenne: </em>Lorujen ja laululeikkien avulla lapsi tutustuu saamen kielen äänteisiin ja sääntöihin, miten erilaisia äänteitä voi  yhdistellä.  Erilaisten  sanapareja  (sanaparit,  jotka  erottuvat  toisistaan  yhden  äänteen  perusteella) sisältävien loruja avulla voidaan antaa lapselle vihjeitä siitä miten äänteitä käytetään sanojen erottelemiseen. Tällaisia loruja ovat mm pohjoissaamessa:  </p>
<p type="listitem">•  <em type="italic">Hutkás Heaikkaš, Gussa Guossa-Gessa, </em>Č<em type="italic">ieža </em>č<em type="italic">áppa </em>č<em type="italic">áhppes cizáža, </em>Č<em type="italic">áh</em>č<em type="italic">i</em>  </p>
<p><em type="bold">Sanojen rakentuminen: </em>Lapsen tietoisuutta sanojen muodoista ja sanojen rakentumisesta voidaan edistää erilaisilla harjoituksilla;  </p>
<p type="listitem">•  yhdyssanaharjoitukset, esimerkiksi pohjoissaamessa; <em type="italic">guollemuorra - muorraguolli</em> </p>
<p type="listitem">• luonnonääniä  muistuttavat  sanaharjoitukset.  Esimerkiksi  pohjoissaamessa;  <em type="italic">Dappasii</em>  <em type="italic">gappasii  duike</em> </p>
<p><em type="italic">Eallu-laulu</em> </p>
<p><em type="bold">Kielen lauserakenne: </em>Lapsen  tietoisuutta  siitä  miten  sanat  liittyvät  toisiinsa  lauseiksi  voidaan  edistää  erilaisilla  loruilla. Esimerkiksi pohjoissaamessa; <em type="italic">Lei oktii áhkku </em>(aikamuodot)<em type="italic">, Beahká viessu</em> (relatiivilause), <em type="italic">Meahcci eallit</em> (verbien persoonamuodot), <em type="italic">Okta guolli vuodjá</em> (verbien taivutus) </p>
<p><em type="bold">4</em><em type="italic">. </em><em type="bold">SAAMELAINEN KULTTUURI JA IDENTITEETTI</em><em type="italic"> </em></p>
<p><em type="bold">4.1. Saamelainen lapsuus ja kasvatus </em></p>
<p>Perinteisesti  saamelaisperheissä  vanhemmilla  ja  lapsilla  muodostui  läheinen  suhde  yhteisten päivittäisten  askareiden  lomassa.  Lapsia  ohjattiin  samalla,  kun  aikuisilla  oli  omat  työnsä. Leikkiessään  lapsi  oppi  sosiaalisia  taitoja,  tekemään  työtä  ja  käyttämään  luonnon  rikkauksia  ja tulemaan  toimeen  ankarissa  luonnonolosuhteissa.  Saamelaisessa  kasvatuksessa  painotettiin sosiaalista  huomiokykyä,  toisten  huomioon  ottamista  sekä  työn  ja  leikin  kautta  oppimista. Saamelaiskasvatusta  kuvasi  erityisesti  epäsuora  kasvatus.  Lapset  oppivat  huomaamatta  ottamaan vastuuta tekemisistään ja olemisestaan yhdessä perheen ja ympäristön kanssa.  Saamelaisesta kasvatusperinteestä on vielä heijasteita nykypäivän kasvatuksessa. Lapsi kasvatetaan kohtelemaan  kaikkia  ihmisiä  arvonannolla.  Kunnioituksen  tulee  ihmisten  lisäksi  kohdistua luontoon.  Lapsia  ei  suoranaisesti  neuvota  vaan  kerrotaan  tapahtumia  ja  tarinoita  mitä  muille  on tapahtunut.  Ihmisen  kasvun  ja  kehityksen  tavoitteena  on  monipuolinen  persoonallisuus  ja  laajaalainen  osaaminen.    Näiden  ominaisuuksien  kehittämiseksi  kasvatustoimilla  pyritään  kehittämään lapsen  havainnointi-  ja  itsearviointikykyä,  jotta  hän  pärjäisi  uusissa  yllättävissä  tilanteissa.  Vahva itsetunto,  selkeä  minäkuva  ja  vahva  identiteetti  auttavat  lasta  toimimaan  omien  edellytystensä  ja taitojensa  mukaan  sekä  itselleen  luontevalla  tavalla.  Hyvä  suuntautumiskyky  metsässä  liikkuessa, keskusteluissa ja ajattelussa ovat välttämättömiä hyvän elämänhallinnan kannalta.</p>
<p>Saamelaisessa  kasvatuksessa  arvostetaan  hyvän  havainnointi-  ja  arviointikyvyn  lisäksi  vahvaa itsetuntoa ja identiteettiä, laaja-alaista osaamista, sopeutuvuutta, sosiaalisuutta ja kohtuullisuutta. Kokonaisvaltaisena tavoitteena on edistää lapsen  itsenäistä elämässä pärjäämistä  yksin ja  yhdessä muiden kanssa. Itsenäinen selviytyminen edellyttää käytännön taitojen hallinnan lisäksi psyykkistä valmiutta ja uskoa siihen, että jaksaa, osaa ja löytää ratkaisut ongelmiin ja luottaa siihen, että kaiken voi oppia.</p>
<p>Saamelaisessa yhteisössä perinteisesti suvulla ja yhteisöllä on lapsen kasvatusoikeus ja –vastuu.</p>
<p><em type="bold">4.2. Saamelaisten kulttuuriarvojen välittäminen </em></p>
<p>Saamelaisia  yhdistävät  kulttuuriset  arvot  kuten  kieli,  identiteetti,  luonto  ja  suku.  Saamelaiseen kulttuuriin  kuuluvat  myös  perinteiset  elinkeinot  kuten  poronhoito,  kalastus,  metsästys,  keräily  ja käsityöt. Kulttuuria on myös saamelainen elämäntapa.</p>
<p>Saamelaisten  elämäntapa,  kulttuuri  ja  perinteiset  elinkeinot  ovat  muuttuneet  ajan  myötä. Perinteisten tietojen ja taitojen oppiminen ei siirry enää perheessä luonnostaan lapsille. Saamelaisen kulttuurin säilyminen edellyttää nykyisinkin perinteisten tietojen ja taitojen, sekä henkisen pääoman siirtymistä tuleville sukupolville.</p>
<p>Saamelainen  perinteinen  tietämys  on  kokonaisuus,  joka  on  sidoksissa  ihmiseen  ja  luontoon. Saamelaiset  tiedot,  taidot  ja  arvot  välittyvät  pääasiallisesti  toimintojen  ja  tunteiden  kautta  sekä suullisena  perintönä  sukupolvelta  toiselle.  Saamelainen  tietämys  sisältää  tiedon  elämässä pärjäämisestä.</p>
<p>YK:n  alkuperäiskansajulistuksessa  todetaan,  että  alkuperäiskansalla  on  oikeus  elvyttää kulttuuriperintöään  ja  tapojaan  ja  opettaa  niitä  tuleville  sukupolville.  Perinteiden  elvyttäminen  on tärkeää  saamelaisten  itsemääräämisoikeuden,  saamelaisyhteisöjen  voimaannuttamisen,  kulttuurin omaehtoisen  sopeutumisen  (nyky-yhteiskunnan  haasteisiin)  ja  saamelaisten  hyvinvoinnin  ja terveyden  edistämisen  kannalta.  Yhteiskunnan  pysyviin  rakenteisiin  tulee  luoda  edellytykset saamelaisten  kulttuurien  kehittymiselle;  esimerkiksi  kieli-  ja  kulttuuriohjelmien,  sosiaali-  ja terveydenhuollon koulutus- ja kehittämisohjelmien kautta.</p>
<p>Lapsi omaksuu varhaiskasvatuksessa saamelaisia kulttuuriarvoja. Varhaiskasvatustoiminta pohjautuu seuraaville kulttuuriarvoille, jotka ovat kiinteästi yhteydessä toisiinsa: -  Identiteetti -  Yhteisöllisyys -  Luontoyhteys -  Perinteiset elinkeinot ja toimeentulo -  Sukupuolten välinen tasa-arvo ja ihmisyys -  Rauha ja sovinnollisuus -  Monikulttuurisuus</p>
<p><em type="bold">4.2.1. Identiteetti </em></p>
<p>Identiteetti muotoutuu vuorovaikutuksessa muiden ihmisten kanssa. Lapsen identiteetin määrittäjinä toimivat  lapselle  tärkeät  ihmiset.  Lähiyhteisö  ja  enemmistökulttuuri  vaikuttavat  perheen  tapaan muovata lapsen identiteettiä. Perheessä vallitseva kieli vaikuttaa myös identiteetin kehittymiseen.</p>
<p>Identiteetin muodostuminen perustuu selkeään minäkuvaan. Kun ihmisellä on selkeä minäkuva, hän tietää  mihin  joukkoon  hän  kuuluu  ja  sitoutuu.  Vahvat  sukulaisuus-  ja  perhesuhteet  vahvistavat yhteisöllisyyttä ja yhteisöön sitoutumista.<em type="bold"> </em>Ihminen punnitsee identiteettiään niin omassa yhteisössä kuin sen ulkopuolellakin. Hyvin toimiva identiteetti edellyttää, että ihminen voi tuntea, että hänellä on samat juuret ja alkuperä kuin muilla saman alkuperän omaavilla ihmisillä.  </p>
<p>Saamelaisnuoria koskevassa tutkimuksessa todetaan, että saamelainen identiteetti voi ilmentyä eri tasoilla: 5.  Yksilö  kokee  saamelaisuuden  luonnollisena.  Hänellä  on  tasapainoinen  saamelainen identiteetti ja hän osaa kielensä ja sisäistää kulttuurinsa. 4. Yksilö osaa saamen kielen, mutta ei tunne muita kulttuurinsa osa-alueita. 3. Yksilö hallitsee yhden kulttuurinsa osa-alueen hyvin. 2. Yksilö kokee saamelaisen identiteettinsä esineiden kautta. 1. Yksilö tiedostaa saamelaisen taustansa, mutta ei halua tuoda sitä esille.</p>
<p>Varhaiskasvatus tukee kotien kasvatusta ja valmentaa uusia sukupolvia toimimaan uudenaikaisessa saamelaisyhteisössä.  Keskeisenä  tehtävänä  on  välittää  tietoa  saamelaisista  kansana, kulttuuriperinnettä  ja  elämäntapaa  positiivisella  tavalla  niin,  että  lapsi  kiinnittyy  omaan kulttuuriinsa ja kokee saamelaisuuden luonnollisena.</p>
<p><em type="bold">Käytännön esimerkkejä kulttuuri-identiteetin vahvistamiseksi varhaiskasvatuksessa: </em></p>
<p type="listitem">•  lapsen havainto- ja arviointikyvyn kehittäminen luomalla erilaisia tilanteita, jossa lapsi saa kokeilla ja kehittää taitojaan, osaamistaan, tunteitaan</p>
<p type="listitem">•  vahvat sukulaisuussuhteet</p>
<p type="listitem">•  saamelaisten tietojen ja taitojen opettaminen perinteentaitajien opastuksella</p>
<p type="listitem">•  tieto saamelaisten yhteisestä historiasta yhtenä kansana neljän valtakunnan alueella</p>
<p type="listitem">•  tutustutaan isovanhempien elämän eri vaiheisiin</p>
<p type="listitem">•  vahva suhde kieliryhmän jäseniin</p>
<p><em type="bold">4.2.2 Yhteisöllisyys</em> </p>
<p>Saamelaisilla  on  vahva  yhteisöllisyys  ja  tietoisuus  omista  juuristaan  ja  suvunjäsenistä  ja  heidän asuinpaikoistaan.  Yhteenkuuluvuuden  tunne  perheeseen  muodostuu  yhteisestä  toimeentulosta, yhdessä  asumisesta  tai  perheen  historiasta.  Saamelaisessa  kulttuurissa  perhe  on  laaja  sosiaalinen yhteisö,  jossa  sukulaisuussuhteet  ja  yhteenkuuluvuuden  tunne  ovat  erityisen  tärkeitä. Pohjoissaamelaisilla  ja  kolttasaamelaisilla  perhe  on  perinteisesti  muodostunut  useammasta sukupolvesta.  Inarinsaamelaisilla perheen muodostaa useimmiten ydinperhe.</p>
<p>Toiminnallinen  kasvatus  vahvistaa  sukupolvien  välistä  yhteisöllisyyttä.  Saamelaisille  tärkeä sukulaisuus-,  kummi-  ja  kaimajärjestelmä  vahvistavat  lapsen  yhteenkuuluvuuden  tunnetta.  Eri saamelaisryhmien  välillä  on  eroavaisuuksia  kummien  määrässä  ja  tehtävissä.  Esimerkiksi kolttasaamelaisessa  perinteessä  kummin  kuollessa  kummipojan  tehtävä  on  tehdä  risti  haudalle  ja kantaa  se  sinne.  Nämä  vaikutteet  tulevat  idästä  ortodoksisesta  uskonnosta.  Kolttasaamelaisessa kulttuurissa ortodoksisuus toimii tärkeänä sosiaalistumisen muotona.</p>
<p>Nykyisin  yhteisöllisyys  on  suuri  haaste,  sillä  alle  10-vuotiaista  saamelaislapsista  yli  70  %  asuu saamelaisten kotiseutualueen ulkopuolella. Saamelaisalueella erityisesti inarin- ja kolttasaamelaiset asuvat hajallaan. Varhaiskasvatuksella on erityisen tärkeä rooli sen varmistamisessa, että lapsi voi nauttia kulttuuristaan yhdessä muiden ryhmäänsä kuuluvien kanssa.</p>
<p><em type="bold">Käytännön esimerkkejä yhteisöllisyyden vahvistamiseksi varhaiskasvatuksessa: </em></p>
<p type="listitem">•  opetellaan sukulaisnimityksiä laatimalla oma sukukartta</p>
<p type="listitem">•  tutustutaan lasten kummeihin ja kaimoihin</p>
<p type="listitem">•  tutustutaan saamelaiseen nimiperinteeseen ja nimen antamiseen</p>
<p type="listitem">•  muistetaan saamelaisia merkkipäiviä</p>
<p type="listitem">•  muistetaan sukulaisten syntymäpäiviä</p>
<p type="listitem">•  tehdään yksikön yhdestä huoneesta <span type="quote">”yhteisöhuone”</span>, jossa lasten perheen jäsenet voivat lasta tuodessaan tai hakiessaan istahtaa ja juoda kahvia</p>
<p type="listitem">•  vieraillaan vanhusten kerhoissa ja vanhainkodissa</p>
<p type="listitem">•  tiivis vuorovaikutus oman saamelaisyhteisön jäsenten kanssa; vuotuiskiertoon liittyvät, työt, retket, vierailut ja yhteiset säännölliset tapahtumat</p>
<p type="listitem">•  kirjeenvaihto (valokuvat, piirustukset) varhaiskasvatusyksikköjen kesken</p>
<p type="listitem">•  tapaamiset muualla asuvien saamelaisten kanssa</p>
<p type="listitem">•  järjestetään video- ja nettitapaamisia muualla asuvien saamelaisten kanssa</p>
<p type="listitem">•  juhlitaan saamelaisten kansallispäivää ja opetellaan saamen suvun laulu</p>
<p type="listitem">•  luodaan oma lipunnostokäytäntö liputuspäiviä varten ja tunnetaan saamelaisten lipun symboliikka</p>
<p><em type="bold">4.2.3. Luontoyhteys </em></p>
<p>Saamelaiset  ovat  aina  eläneet  luonnonläheistä  elämää  ja  eläminen  on  ollut  sidoksissa  luonnon kiertokulkuun  ja  vuotuiskiertoon.  Luonnonvaroja  on  käytetty  kestävästi,  oltu  niiden  käytössä kohtuullisia  sekä  kunnioitettu  ja  hoidettu  luontoa.  Saamelaisten  perinteinen  tietämys  liittyy keskeisesti  ihmisen  ja  luonnon  väliseen  suhteeseen.  Luonto,  ihminen  ja  kulttuuri  ovat  kiinteästi sidoksissa  toisiinsa.  Luonto  on  osa  kulttuuria  ja  ihmisyyttä.  Kulttuurin  säilymiseksi  on  tärkeää huolehtia  myös  luonnon  hyvinvoinnista.  Luonnon  tulisi  kuulua  keskeisenä  osana  lapsen jokapäiväiseen elämään.</p>
<p><em type="bold">Käytännön esimerkkejä luontoyhteyden vahvistamiseksi varhaiskasvatuksessa: </em></p>
<p type="listitem">•  lisätään  lapsen  ekologista  luonnontietämystä  saamelaisen  ikääntyneen  ihmisen  opastuksella,  mistä mitäkin  luonnonmateriaalia  voi  ottaa  ja  minkä  verran,  liikutaan  meluamatta,  jälkiä  jättämättä,  ei katkota oksia tai käännellä kiviä, ei roskata</p>
<p type="listitem">•  kehitetään lapsen luonnon havainnointikykyä ja luonnossa kulkemisen taitoja</p>
<p type="listitem">•  opetellaan erilaisten maastojen nimityksiä ja erityispiirteitä</p>
<p type="listitem">•  havainnoidaan päivittäin säätä ja eri luonnonilmiöitä</p>
<p type="listitem">•  seurataan vuodenaikojen vaihtelua ja sen vaikutuksia eläimissä ja kasveissa</p>
<p type="listitem">•  opetellaan tunnistamaan lintuja ja metsäneläimiä sekä niiden jälkiä</p>
<p type="listitem">•  opetellaan käyttämään luonnon materiaaleja eri vuodenaikoina</p>
<p type="listitem">•  tutustutaan saamelaiseen paikannimistöön</p>
<p type="listitem">•  tutustutaan saamelaisten pyhiin paikkoihin</p>
<p><em type="bold">4.2.4. Perinteiset elinkeinot ja toimeentulo  </em></p>
<p>Poronhoito,  kalastus,  metsästys  ja  pienimuotoinen  maatalous  sekä  käsityöt  ja  luonnonvaraisten tuotteiden  keräily  ovat  saamelaisten  perinteisiä  elinkeinoja,  joiden  harjoittaminen  on  monille saamelaisille  elämäntapa.  Niitä  harjoitetaan  tavallisesti  yhdistelmäelinkeinoina  tai  muiden ammattien ohella. Poronhoidolla on poronhoitokulttuurissa eläville saamelaisille suuri kulttuurinen merkitys, sillä poronhoitoon liittyy lihantuotannon lisäksi koko perheen ja suvun elämänpiiri kuten sosiaaliset  suhteet,  asuminen,  kulkeminen,  luontoympäristön  tuntemus,  perinteinen  tietämys, luonnon ekologinen käyttö ja saamelaiset käsityöt.</p>
<p>Kalan  pyynti  on  ollut  vuosisatoja  saamelaisten  perinteinen  elinkeino.  Inarinsaamelaiset  ovat kalastajia  Inarinjärvellä ja sen  ympärillä. Merenrannan kolttakylien perheillä oli omistusoikeuksia lohenkalastukseen merellä ja Paatsjoessa. Lohenkalastus on edelleenkin Tenonlaakson saamelaisen kulttuurin keskeinen tekijä.</p>
<p><em type="bold">Käytännön esimerkkejä elinkeinojen ja toimeentulon huomioimisesta varhaiskasvatuksessa: Poronhoito:</em> </p>
<p type="listitem">•  opetellaan suopungin käyttöä, poromerkkejä, poron nimityksiä, leikitään poroleikkejä</p>
<p type="listitem">•  tehdään risuista poroja ja pieniä erotusaitoja sisä- ja ulkokäyttöön</p>
<p type="listitem">•  käydään poroerotuksissa, vasanmerkityksessä</p>
<p type="listitem">•  seurataan poron nylkemistä ja eri osien hyötykäyttöä</p>
<p type="listitem">•  nostetaan jäkälää, tehdään lehtikerppuja, leikataan kortteita, heinää</p>
<p type="listitem">•  opetellaan takkaporon sitomista ja tutustutaan poron lypsyyn</p>
<p type="listitem">•  opetellaan puukon ja leukun käyttöä</p>
<p><em type="bold">Kalastus: </em></p>
<p type="listitem">•  opetellaan kalojen nimityksiä, erilaisia pyyntimenetelmiä ja kalan käsittelyä</p>
<p type="listitem">•  pyydetään keväällä kalaa pilkkimällä, juomuksilla, iskukoukuilla, katiskalla, koukuilla, kulkuttamalla</p>
<p type="listitem">•  pyydetään kesällä kalaa verkoilla, uistimella, perholla, katiskalla, pitkällä siimalla, harrilautalla</p>
<p type="listitem">•  pyydetään syksyllä kalaa verkoilla, nuottaamalla, pitkällä siimalla, kolkkaamalla ja harrilautalla</p>
<p type="listitem">•  pyydetään kalaa talvella juomuksilla, nuotalla, pilkkimällä ja iskukoukuilla</p>
<p type="listitem">•  opetellaan verkon korjausta, kalastusvälineiden ja veneen huoltamista</p>
<p><em type="bold">Metsästys ja keräily: </em></p>
<p type="listitem">•  opetellaan tekemään riekkoansoja</p>
<p type="listitem">•  opetellaan tuntemaan eri eläinten jälkiä ja pyyntimenetelmiä pyynnin taitajan opastuksella</p>
<p type="listitem">•  kerätään syksyllä marjoja</p>
<p><em type="bold">Maatalous: </em></p>
<p type="listitem">• tutustutaan lehmien ja lampaiden hoitamiseen vierailemalla karja- ja lammastilalla<em type="bold"> </em></p>
<p type="listitem">• tutustutaan sadonkorjuutöihin<em type="bold">, </em>kylvetään perunaa ja muita kasveja<em type="bold"> </em></p>
<p><em type="bold">Ruokakulttuuri: </em></p>
<p type="listitem">•  järjestetään säännöllisiä saamelaisia ruokapäiviä ja leipomispäiviä perinteen taitajien opastuksella</p>
<p type="listitem">•  valmistetaan ruokaa päivittäin</p>
<p type="listitem">•  savustetaan kalaa ja poronlihaa, valmistetaan suolalihaa, suolakalaa</p>
<p type="listitem">•  opetellaan marjojen säilömistä ja kerätään syötäviä luonnon kasveja; väinönputki, suolaheinä</p>
<p type="listitem">•  tutustutaan saamelaisten perinteisiin lääkekasveihin ja niiden käyttöön</p>
<p><em type="bold">Asumukset: </em></p>
<p type="listitem">•  rakennetaan saamelaisten perinteisiä asumuksia ja rakennelmia (esim. pienoismallit): laavu, korvakota, turvekota, erilaiset aitat</p>
<p type="listitem">• pystytetään laavu ja opetellaan siihen liittyvät käytänteet; tulikivien ja torkkojen hakeminen, laavun eri</p>
<p>osat, ruokailu</p>
<p>Saamelainen  käsityöperinne  on  hyvin  rikas  ja  elävä  osa  saamelaiskulttuuria.  Käsityöt  ovat käyttöesineitä  ja  niiden  valmistus  perustuu  perinteiseen  tietämykseen.  Saamelaiseen  käsityöhön kuuluu  mm.  puu,  sarvi-  ja  nahkatöitä  sekä  helmi-  ja  tinalankakirjontaa,  nauhankudontaa  ja verkapukineiden valmistusta ja koristelua punoksilla ja nauhoilla.</p>
<p>Suomen  saamelaisilla  on  viisi  saamenpuvun  päämallia:  Tenojokivarren,  Enontekiö-Kautokeinon, Vuotson  sekä  inarinsaamelainen  ja  kolttasaamelainen  puku.  Pukujen  mallit  ja  koristelu  seuraavat saamen  kielirajoja.  Pukujen  yksityiskohdat  voivat  vaihdella  myös  suvuittain  ja  perheittäin. Kolttasaamelaisten  puku  eroaa  eniten  muista  saamen  puvuista  muistuttaen  karjalaisten kansallispukua.  Saamelaisille  puku  on  osa  saamelaista  identiteettiä.  Saamelaisessa  kulttuurissa kansantaide  ja  sen  sisältämä  estetiikka  on  erottamaton  osa  jokapäiväistä  elämää  ja  sillä  on huomattava  yhteisöllinen  merkitys.    Pukujen,  päähineiden,  paulojen  koristeiden  muodot  ja  värit ilmaisevat  kuulumisen  johonkin  sukuun  tai  suurempaan  alueelliseen  yhteisöön  ja  vahvistavat yhteenkuuluvuuden  tunnetta. Käsillä  tekemisen  avulla  lapsi  oppii  arvostamaan  kädentaitoja arkielämän hyödyllisinä taitoina.</p>
<p><em type="bold">Käytännön esimerkkejä</em> <em type="bold">käsityöperinteestä varhaiskasvatuksessa:</em> </p>
<p type="listitem">•  tehdään nukeille saamelaisia asusteita</p>
<p type="listitem">•  kutsutaan käsityöntaitajia opastamaan lapintakin ja siihen kuuluvien asusteiden käytössä</p>
<p type="listitem">•  tutustutaan eri saamelaisryhmien pukuihin, asusteisiin ja päähineisiin</p>
<p type="listitem">•  tehdään helmitöitä</p>
<p type="listitem">•  karstataan villaa, kehrätään värttinällä, kudotaan raanua</p>
<p type="listitem">•  tehdään villalankatöitä (tupsut, nauhojen punonta/palmikointi, pirtanauha, lapinvanttuut)</p>
<p type="listitem">•  valmistetaan porontaljasta sisnaa, tehdään sisna- ja nahkatöitä</p>
<p type="listitem">•  tehdään puusta ja poronluusta erilaisia esineitä</p>
<p type="listitem">•  nyljetään, näskätään ja suolataan koipia, tehdään kenkäheinää</p>
<p type="listitem">•  kuivataan keväällä hauen nahkoja ja tehdään nahoista käsitöitä ja kalan ruodoista koruja</p>
<p><em type="bold">4.2.5. Sukupuolten välinen tasa-arvo ja ihmisyys </em></p>
<p>Saamelaisyhteisössä  naisilla  on  historiallisesti  ollut  tasa-arvoinen  asema  miesten  kanssa,  jolle  on tyypillistä ollut etenkin roolien, tehtävien ja elämänpiirien symmetrisyys ja toisiaan täydentävyys.</p>
<p>Varhaiskasvatuksen  suunnittelussa  ja  toteutuksessa  huolehditaan  sukupuolten  välisen  tasa-arvon toteuttamisesta  niin,  että  lapsi  voi  kehittää  itseään  ilman  sukupuolirooliodotusten  rajoituksia. Oppimisessa ja identiteetin vahvistamisessa huomioidaan tyttöjen ja poikien omimmat tavat toimia. Pojat  voivat  kokea  luonnossa  toimimisen  mielekkäämmäksi  kuin  sisätiloissa  työskentelyn.  Tytöt ovat  usein  aktiivisempia  sisätiloissa.  Varhaiskasvatuksessa  voi  hyödyntää  luontoa  vahvistamaan poikien itseluottamusta myös heille vieraammassa ympäristössä. Ja vastaavasti hyödyntää tyttöjen aktiivisuutta sisätiloissa vahvistamaan heidän omatoimisuuttaan esimerkiksi luonnossa.</p>
<p>Saamelaisen  näkemyksen  mukaan  kohtuus  on  ihmisiksi  elämistä.  Kohtuus  ja  oikeudenmukaisuus muodostavat  ihmisyyden  perustan.  Tavoitellakseen  hyvää  elämänhallintaa  ihminen  pyrkii päämäärätietoisesti  elämään  hallitusti  ja  kohtuullisesti.  Ihmisyyteen  kuuluu  myös  sovinnollisuus ja  kyky  tulla  toimeen  erilaisten  ihmisten  ja  luonnon  kanssa.  Varhaiskasvatuksessa  tasa-arvoa  ja ihmisyyttä  voidaan  edistää  erilaisilla  ystävä  –keskusteluilla  ja  roolileikeillä,  joissa  harjoitellaan omien tunteiden, ajatusten ja kokemusten esille tuomista.</p>
<p><em type="bold">4.2.6. Rauha ja sovinnollisuus </em></p>
<p>Monikulttuurisessa yhteisössä ihmisen osaa toimia yhteisössä vallalla olevien normien mukaisesti ja sopeutuu  menettämättä  persoonallisia  ominaisuuksiaan  ja  kulttuuriaan.  Saamelaisille  on luonteenomaista hakea kokemuksia muista kulttuureista, etsiä yhteyksiä eroavaisuuksiin ja sovittaa yhteen  kulttuuriset  ristiriitaisuudet  elämänhallinnan  ja  pärjäämisen  parantamiseksi.  Hyvä suuntautumiskyky  metsässä  liikkumisessa,  keskusteluissa  ja  ajattelussa  edistävät  myös  hyvää elämänhallintaa.  Lapsen  kanssa  keskustellessa  huomioidaan  kokonaisvaltaisesti  kaikki  asiaan vaikuttavat tekijät, mutta ei harhauduta sivuseikkoihin.</p>
<p>Sosiaalinen huomiokyky ja toisten huomioon ottaminen ovat tärkeitä sosiaalisuuteen kasvamisessa. Sukulaisuussuhteiden  korostaminen  ja  lapsen  mukaan  ottaminen  erilaisiin  askareisiin  edistävät lapsen sosiaalisuutta.</p>
<p><em type="bold">4.2.7. Monikulttuurisuus </em></p>
<p>Saamelaiset asuvat neljän eri valtion alueella ja elävät monien kulttuurien vaikutusten alaisuudessa. Tämä  edellyttää  ihmiseltä  hyviä  monikulttuurisia  piirteitä  sekä  monen  maan  kansalaistaitojen osaamista. Saamelaiset pyrkivät kasvatuksella kehittämään näitä ominaisuuksia.</p>
<p>Monikulttuurisuuskasvatus sisältää positiivisen ja aktiivisen kulttuurien välisen vuorovaikutuksen, erilaisuuden kunnioittamisen sekä sellaisten taitojen ja tietojen oppimisen, jotka ovat edellytyksenä monikulttuurisessa  yhteiskunnassa  menestymiselle.  Varhaiskasvatuksessa  lapsella  tulee  olla mahdollisuus  kehittää  kulttuurista  tietoisuuttaan  ja  erilaisuuksien  yhteyksien  ymmärtämistä.  Hyvä havainnointikyky  auttaa  havaitsemaan  pienimmätkin  kulttuurierot  ja  vahvan  kulttuuritajun  avulla ihminen kykenee eri tilanteissa mukauttamaan toimintaansa kulttuuritaustansa pohjalta.</p>
<p>Lapsen kasvatukseen osallistuvien tulisi tietoisesti ohjata lapsen kulttuurista tietoisuutta. Eläessään monikulttuurisessa  ympäristössä  ihminen  kohtaa  päivittäin  toisen  kulttuurin  ilmiöitä  ja  eroja.  Hallitakseen  elämäänsä  hän  luo  yhteyksiä  kulttuuristen  erojen  välille  ja  käyttää  eroja  hyväkseen elämänhallinnassa. Kulttuurisen tietoisuuden avulla ihminen voi ymmärtää erilaisuuksien yhteyksiä. Monikulttuurisuuden  säilymisen  edellytyksenä  on,  että  kulttuurien  erilaisuuksien  välillä  on positiivinen  yhteys.  Kulttuuristen  erojen  korostaminen  aiheuttaa  sen,  että  ihminen  välttää  toisesta kulttuurista tulevia asioita kokien ne vaaraksi omalle kulttuurilleen. Tämä ylläpitää ennakkoluuloja ja  mahdollistaa  kulttuurista  syrjintää.  Pelkästään  suvaitsevaisuuteen  pyrkivä  monikulttuurisuus  ei takaa  kulttuurillista  eikä  yksilöiden  välistä  tasa-arvoa.  Luonnollinen  monikulttuurisuus  perustuu yhteisvastuullisuuteen, jossa toisiin yksilöihin ja kulttuureihin suhtaudutaan tasa-arvoisesti.</p>
<p><em type="bold">Käytännön esimerkkejä monikulttuurisuuden arvostamiseksi ja kulttuuritajun kehittämiseksi varhaiskasvatuksessa: </em></p>
<p type="listitem">•  kerrotaan lapselle monivivahteisia ja -merkityksellisiä tarinoita</p>
<p type="listitem">•  luodaan tilanteita, jossa lapsi pääsee arvioimaan kulttuuristen erojen välisiä yhteyksiä (ei eroja)  ja keskustellaan niistä</p>
<p type="listitem">•  luodaan tilanteita, jossa lapsi pohtii omia kulttuurisia kokemuksiaan</p>
<p type="listitem">•  kehitetään lapsen havainnointi- ja arviointikykyä järjestämällä yhteisiä tilaisuuksia ja tapahtumia eri kulttuuria edustavien kanssa</p>
<p><em type="bold">4.3. Saamelainen musiikki, tanssi, kertomusperinne, taide ja kirjallisuus </em></p>
<p>Saamelaisella musiikilla on tärkeä kulttuurinen ja  yhteisöllinen merkitys.  Luohti, leu´dd, livđe tai kolttasaamelainen itkuperinne voi olla henkilön tuntomerkki, salaisten tarinoiden kertoja, yhteyden rakentaja, huvittaja, rakkauden tunnustaja, pilkkaaja, luonnon ja eläinten kuvailija, lasten kasvattaja tai  väline  toisen  ihmisen  muistamiseen  ja  suremiseen.  Saamelainen  musiikki  perinteisessä muodossaan  on  alkanut  kadota  ja  sen  esittäminen  ja  harjoittaminen  on  vähentynyt.  Perinteisen musiikin rinnalle on elpynyt perinnemusiikki uudessa muodossa. Perinteinen musiikki on edelleen saamelaisille tärkeä identiteetin symboli ja yhteen kokoava voima. Perinnemusiikin elvyttämiseksi on tärkeää, että varhaiskasvatuksessa lapsella on mahdollisuus kuulla ja tavata musiikin taitajia.</p>
<p>Katrillitanssi on kulkeutunut Venäjän kulttuuripiirien kautta kolttasaamelaisille. Kolttasaamelainen katrillitanssi  on  neljän  parin  muodostama,  johon  kuuluu  neljä  miestä  ja  neljä  naista.  Tanssi  on parien välistä vuoropuhelua, jota säestää hanurimusiikki tai leudd.</p>
<p>Saamelaiselle  kertomusperinteelle  on  luonteenomaista  kielellisen  ilmaisun  rikkaus,  sanallinen runsaus ja ilmaisujen moninaisuus. Saamelainen kertomus on usein pala jotain muistoa, muistelma jostakin todellisesta tapahtumasta tai toisesta kertomuksesta.  Kertomukset ja tarinat liittyvät usein paikkoihin,  tapahtumiin,  ihmisiin,  koiriin,  poroihin,  erilaisiin  töihin  sekä  luonnonilmiöihin. Saamelaisen  musiikki  –  ja  kertomaperinteen  kautta  lapsi  saa  tietoa  saamelaiseen  elämäntapaan  ja kulttuuriin liittyvistä asioista.</p>
<p>Kuvataide  on  yksi  ilmaisumuoto,  joka  kehittää  lapsen  mielikuvitusta  ja  rohkeutta  itseilmaisussa. Taidekasvatuksella pyritään lapsen persoonallisuuden monipuoliseen kehittämiseen. Lasten kanssa tulisi  käyttää  mahdollisimman  paljon  vapaata  kuvallista  ilmaisua.  Väreihin  ja  muotoihin tutustuminen  konkreettisten  esineiden  kautta  on  jo  varhaisessa  vaiheessa  mielekästä.  Taiteen keinoin  saamelaisuutta  voi  käsitellä  monipuolisesti.  Pienten  lasten  kanssa  tärkeintä  on kokemuksellisuus ja asioiden käsittely kuvien ja tekemisen kautta.</p>
<p>Saamelaisen  sanankäytön  perinne  on  vahva.  Satu-  ja  tarinaperinne  välittyvät  ennen  kaikkea lastenkirjallisuudessa.  Monen  saamelaisen  lastenkirjan  pohjana  on  yhteys  arkimaailman  ja näkymättömän maailman välillä. Kirjoissa korostuu saamen kielen rikkaus, joka nähdään tärkeänä koko kulttuuriperinteen ymmärtämiseksi.</p>
<p><em type="bold">Käytännön esimerkkejä perinteisen tiedon välittämisestä, taiteellisten kokemusten ja esteettisen tajun vahvistamisesta varhaiskasvatuksessa: </em></p>
<p type="listitem">•  tehdään tarinoista, kertomuksista, arvoituksista osa päivittäisiä toimintoja</p>
<p type="listitem">•  pidetään säännöllisiä <span type="quote">”tarinapäiviä”</span> ikääntyneiden ihmisten kanssa</p>
<p type="listitem">•  katsotaan ikääntyneiden ihmisten kanssa vanhoja kuvia ja <span type="quote">”muistellaan”</span> tapahtumia</p>
<p type="listitem">•  kuunnellaan ja opetellaan paikallista perinnemusiikkia musiikin taitajien kanssa</p>
<p type="listitem">•  tutustutaan muiden alueiden musiikkiperinteeseen</p>
<p type="listitem">•  tehdään omasta yksiköstä joiku/leu´dd/livđe, harjoitellaan äänen käyttöä ja esiintymistä</p>
<p type="listitem">•  leikitään saamelaisia leikkejä, laululeikkejä, valmistetaan saamelaisia leikkikaluja</p>
<p type="listitem">•  tutustutaan taiteen keinoin saamelaisiin väreihin, pukuihin, luontoon eri vuodenaikoineen</p>
<p type="listitem">•  rakennetaan yksikköön kierrätysmateriaaleista jokin kuva (lehdistä leikeltyjä kuvia, paperia, värien käyttöä)</p>
<p type="listitem">•  tehdään taidekäsitöitä (mielikuvituksen käyttö, uuden idean luominen)</p>
<p type="listitem">•  näytellään jokin saamelainen tarina, katsotaan saamelaisia elokuvia</p>
<p type="listitem">•  tutustutaan saamelaisiin runoihin ja kirjallisuuteen, kerätään perinnetietoa mm. haastattelemalla</p>
<p type="listitem">•  kutsutaan paikallisia saamelaistaiteilijoita vierailemaan, vieraillaan taide- ja kulttuuritapahtumissa</p>
<p type="listitem">•  tutustutaan saamelaistaiteeseen ja symboleihin:  Nils-Aslak Valkeapää: värien käyttö, symboliikka Kerttu Vuolab: leikkelytekniikat, kollaasit Merja Aletta Ranttila: Prinsessakuvat Brita Marakatt-Labba: kirjomistekniikka, tarinat</p>
<p type="listitem">•  järjestetään saamelaislasten yhteisiä vuosittaisia tapahtumia</p>
<p>.  <em type="bold">SOSIAALISUUS, LEIKKI, LIIKKUMINEN JA OPPIMINEN </em></p>
<p><em type="bold">5.1. Oppiminen, leikki ja liikkuminen </em></p>
<p>Oppimisen  ilo  syntyy  turvallisessa  ja  kannustavassa  ilmapiirissä,  jossa  lapsi  saa  mahdollisuuden itsenäiseen,  omatoimiseen  tutkimiseen  ja  tekemiseen.    Jokainen  lapsi  on  yksilöllinen  oppija.  Jotta jokainen  lapsi  voisi  löytää  oman  tavan  ja  sen  myötä  ilon  oppia,  panostetaan  varhaiskasvatuksessa monipuolisuuteen  myös  oppimisen  suhteen.  Varhaiskasvatuksen  pedagogisena  haasteena  on  antaa lapselle  mielekkäitä,  monipuolisia  oppimiskokemuksia  kielen  ja  kulttuurin  suhteen  niin,  että  lapsi kokee ne arvokkaiksi ja hän uskaltaa myös yrittää ja erehtyä.</p>
<p>Kasvatustoiminnassa lapsen havainnointi- ja itsearviointikykyä kehitetään monipuolisesti. Lapselle ei  suoraan  kerrota,  kuinka  jokin  asia  pitää  tehdä  vaan  lasta  ohjataan  hyväksi  havaittuun toimintatapaan  antamalla  hänelle  vihjeitä.  Tavoitteena  on  saada  lapsi  itse  arvioimaan  työnsä tuloksen  ja  osaamisen  tason  mahdollisimman  totuudenmukaisesti.  Arviointikyvyn  kehittyneisyys auttaa lasta ongelmatilanteissa.</p>
<p>Lapsen  laaja-alaisuuden  ja  monipuolisuuden  kehittämiseksi  asiat  opetetaan  kokonaisuuksina  ja pyritään tuomaan esille kaikki siihen liittyvät  yhteydet. Kasvatus on tietoista, ei sattumanvaraista. Uusi asia sidotaan kokemusten kautta aiemmin opittuihin. Lapsen tulee saada itse huomata mihin kulloinenkin  asia  liittyy  ja  hahmottaa  sen  perusteella  kokonaisuuksia.  Vaikka  ohjaus  ei  ole  kovin yksityiskohtaista, lapsen turvallisuudentunnetta ei horjuteta. Lapsella on aina turvana joku ihminen, jolta voi kysyä, ellei itse ole päässyt tyydyttävään tulokseen tai on arviointituloksestaan epävarma.</p>
<p>Saamelaiset  leikit  perustuvat  pääosin  luontoon  ja  elinkeinoihin.  Luonnosta  saadaan  ideoita, innostusta  ja  ainekset  leikkikaluihin.  Leikit  sovitetaan  vuodenaikoihin  ja  ne  usein  kuvastavatkin aikuisten työhön liittyviä toimia. Leikki on luovuuden perusta.</p>
<p>Liikkuminen  on  lapselle  luonnollinen  tapa  tutustua  itseensä,  toisiin  ihmisiin  ja  ympäristöön. Kasvuympäristön  ja  päivittäisten  toimintojen  tulisi  antaa  lapselle  mahdollisuus  monipuoliseen luonnossa  liikkumiseen.    Liikunta  vahvistaa  lapsen  tietoisuutta  omasta  itsestään  ja  oppimisessa tarvittavia  taitoja.  Lapsi  tarvitsee  päivittäin  vähintään  kaksi  tuntia  reipasta  liikuntaa.  Motorisia perustaitoja  ovat  käveleminen,  juokseminen,  hyppääminen,  heittäminen,  kiinniottaminen, potkaiseminen  sekä  lyöminen.  Liikunta-  ja  leikkitilanteissa  lapsi  saa  luontevasti  harjoitella sosiaalisia taitoja. Oman kehon hahmottaminen luo perustan kehonkuvan ja myönteisen minäkuvan kehittymiselle.</p>
<p><em type="bold">Käytännön esimerkkejä saamelaisista leikeistä:  </em></p>
<p type="listitem">•  susi- ja poroleikit, karhunpyyntileikit</p>
<p type="listitem">•  suopunki- ja poroerotusleikit<em type="italic"> </em></p>
<p type="listitem">•  nuottausleikit</p>
<p type="listitem">•  eläinten jälkien tunnistusleikit, riekkoleikit</p>
<p type="listitem">•  aurinko- ja sääleikit</p>
<p><em type="bold">5.2. Yhdessä toimiminen ja huolenpito  </em></p>
<p>Varhaiskasvatuksen  arjessa  hoitoa,  kasvatusta  ja  oppimista  ei  voi  erottaa  toisistaan,  vaan  ne painottuvat lapsen tarpeiden mukaan. Varhaiskasvatuksessa päivä on täynnä tilanteita, joissa lapsi oppii toiminnan kautta. Päivittäisissä arjen tehtävissä lapsi oppii vastuuseen ja tavoitteellisuuteen. Niin hoidon, kasvatuksen kuin oppimisenkin päämääränä on auttaa lasta tekemään ja ajattelemaan itse  sekä  ottamaan  vastuuta.  Toisten  kunnioittaminen  ja  huomioiminen  sekä  sosiaaliset  taidot  ja leikki  ovat  keskeisellä  sijalla  varhaiskasvatuksessa.  Lapsi  oppii  sovittelemaan,  jakamaan  ja toimimaan  yhdessä.  Rajat  sovitaan  yhdessä  koko  kasvatusyhteisön  kesken.  Ristiriitatilanteita ohjataan keskustelemalla lasten ja aikuisten kesken sovinnollisesti.</p>
<p>Yhdessä toimiminen on ilo lapselle ja onnistumisen kokemuksia on mahdollisuus saada leikkien ja uusien asioiden oppimisen kautta.</p>
<p><em type="bold">5.3. Päivittäiset toiminnot, ruokailu ja kasvuympäristö  </em></p>
<p>Lapselle  ominaiset  toimintatavat  ovat  leikkiminen,  liikkuminen,  taiteellinen  kokeminen  ja tutkiminen, joiden kautta lapsi voi vahvistaa hyvinvointiaan ja käsitystä itsestään. Lapsen ominaiset toimintatavat  otetaan  huomioon  päivittäisissä  toiminnoissa.  Päivittäisissä  toiminnoissa  toteutetaan tässä  suunnitelmassa  mainittuja  kulttuurisisältöjä  ja  arvoja  niin,  että  lapsi  voi  kokea  kielensä  ja kulttuurinsa  luonnollisena  osana  omaa  elämäänsä.  Päivittäisiä  toimintoja  toteutettaessa  käytetään apuna saamelaisyhteisön tietoja ja taitoja.</p>
<p>Ruokailu on osa lasten perushoitoa, kasvatusta ja opetusta. Lasta kannustetaan tutustumaan uusiin ruoka-aineisiin ja maistamaan erilaisia  ruokia. Ruokailu on sosiaalisten taitojen harjoittelua, jossa lapsi  oppii  hyviä  käytöstapoja,  toisten  huomioon  ottamista  ja  arvostamaan  ruokaa.  Lasta kannustetaan  omatoimiseen  syömiseen  kiireettömässä,  turvallisessa  ja  opettelulle  myönteisessä ympäristössä.  Ruokavalinnat,  ruokailutilanne,  ruokapuheet  ja  asenteet  ohjaavat  lasten ruokatottumusten  kehittymistä.  Leikki-iässä  on  tärkeää  ruokavalion  monipuolisuus,  kasvisten, hedelmien  ja  marjojen  runsas  käyttö,  pehmeät  rasvat  ravintorasvoina,  rasvaton  maito,  välipalojen laatu, janojuomien järkevä valinta ja napostelutottumusten välttäminen.</p>
<p>Lapsen kasvuympäristö tulee olla fyysisiltä, psyykkisiltä ja sosiaalisilta tekijöiltään sellainen, että se edistää  lapsen  hyvinvointia,  terveyttä,  kasvua,  kehitystä  ja  oppimista.  Erityistä  huomiota kiinnitetään yksikön melutasoon. Levottomuus, meluisuus ja liialliset sosiaaliset kontaktit nostavat lapsen  stressiherkkyyden  liian  korkeaksi,  mikä  osaltaan  voi  vaikuttaa  lapsen  älylliseen  ja kielelliseen kehitykseen, muistiin, minäkuvaan sekä sosiaalisiin taitoihin.</p>
<p>Kasvuympäristössä  kiinnitetään  huomiota  turvallisuuden  ja  kodinomaisuuden  lisäksi  toimitilojen toiminnallisuuteen,  luonnonläheisyyteen  ja  siihen,  miten  ne  mahdollistavat  saamelaisen  perinteen siirtymisen  luonnollisesti.  Toimitiloissa  on  mahdollisuus  myös  erilaisten  saamelaisten  käsitöiden tekemiseen. Toimitilojen läheisyydessä on mahdollisuus laavun ja muiden saamelaisten perinteisten piharakennelmien  pystytykselle.  Pihapiirin  saamelaistamisella  voidaan  osaltaan  vahvistaa  lapsen kulttuuri-identiteettiä ja luoda monipuolisempia kielenkäyttömahdollisuuksia.</p>
<p><em type="bold">6. SAAMELAISEN VARHAISKASVATUKSEN SUUNNITTELU, TOTEUTTAMINEN, OHJAUS JA ARVIOINTI  </em></p>
<p><em type="bold">6.1. Varhaiskasvatustoiminnan suunnittelu  </em></p>
<p>Varhaiskasvatusyksiköissä  laaditaan  yksikkökohtainen  toimintasuunnitelma,  joka  pohjautuu saamelaiseen varhaiskasvatussuunnitelmaan ja saamelaiseen vuotuiskiertoon. Suunnittelun runkona käytetään  saamelaisten  kahdeksaa  vuodenaikaa,  joka  kuvastaa  saamelaisten  maailmankuvaa. Saamelainen  maailmankuva  hahmottuu  ja  elää  arkipäivän  töiden  keskellä. Saamelaisten kahdeksan vuodenaikaa ovat talvi, kevättalvi, kevät, kevätkesä, kesä, syyskesä, syksy ja syystalvi.</p>
<p>Lapselle  laaditaan  henkilökohtainen  varhaiskasvatussuunnitelma  (vasu)  yhteistyössä  lapsen vanhempien tai muiden lapsen huolenpidosta vastaavien henkilöiden kanssa. Vasun tavoitteena on lapsen  yksilöllisyyden  ja  vanhempien  näkemysten  huomioonottaminen  toiminnan  järjestämisessä mm.  lapsen  kokemukset,  tarpeet  ja  tulevaisuuden  näkymät,  lapsen  mielenkiinnon  kohteet, vahvuudet ja lapsen  yksilöllisen tuen ja ohjauksen tarpeet. Varhaiskasvatussuunnitelmassa sovitaan vanhempien kanssa yhteistyön toimintatavoista. Lapsi voi myös itse osallistua varhaiskasvatussuunnitelman  laatimiseen  ja  arviointiin  vanhempien  ja  henkilöstön  yhdessä sopimalla tavalla.</p>
<p>Varhaiskasvatusyksiköissä  järjestetään  säännöllisiä  suunnittelukokouksia  perheiden  kanssa. Yksikkökohtaisen  toiminnan  suunnittelussa  ja  toteuttamisessa  käytetään  laajemmin  apuna  koko saamelaisyhteisöä.  Varhaiskasvatustoiminnan  suunnittelussa  tehdään  yhteistyötä  myös  eri saamelaisyksiköiden  kesken  sekä  omassa  kunnassa  että  koko  saamelaisalueella.  Tavoitteena  on luoda  pysyvä  saamelaisalueen  verkosto,  joka  osaltaan  tuo  tukea  työhön  ja  lisää  saamelaisen varhaiskasvatustoiminnan sisällön kehittämismahdollisuuksia.</p>
<p>Yksikkökohtainen toimintasuunnitelma sisältää mm. seuraavat asiat:</p>
<p>-  yleiset tavoitteet -  kasvuympäristön kuvaus -  saamen kielen oppimisen tavoitteet ja välineet -  kulttuuriarvojen toteutuminen käytännön toiminnaksi vuotuiskierron mukaan -  yhteistyö vanhempien, suvun ja muiden tahojen kanssa -  toiminnan arviointi ja keskeiset kehittämiskohteet</p>
<p><em type="bold">6.2. Varhaiskasvatuksen toteuttaminen </em></p>
<p>Lasten  päivähoito  on  peruspalvelu,  jonka  järjestäminen  on  kunnan  velvollisuus  ja  jonka  rahoitus tapahtuu  pääosin  yhteiskunnan  varoista.  Yhteiskunnan  tehtävänä  on  taata  laadullisesti  hyvän päivähoidon saatavuus siten, että kaikilla lapsilla on mahdollisuus osallistua palveluihin riippumatta perheen  sosioekonomisesta  tai  muusta  yhteiskunnallisesta  asemasta  tai  asuinpaikasta.  Palvelujen tulee  olla  monipuolisia  ja  eri  palvelumuotojen  tasapuolisesta  kehittämisestä  tulee  huolehtia. Saamenkielisten  peruspalvelujen  tuotannosta  vastaavat  ensisijaisesti  saamelaisalueen  kunnat. Äidinkielisten  palvelujen  tuotanto  on  kuitenkin  lainsäädännössä  määritelty  kaikkien  Suomen kuntien  perustehtäväksi.  Myös  järjestöt  ovat  osallistuneet  merkittävällä  tavalla  saamenkielisten palvelujen tuotantoon.</p>
<p>Saamelaisten kotiseutualueella järjestetään saamelaista päivähoitoa ja kielipesätoimintaa pääasiassa ryhmäperhepäivähoitona.  Ainoastaan  Utsjoen  kunnassa  toimii  pohjoissaamelainen  päiväkoti. Ryhmäperhepäivähoitomuoto  on  painottunut  pääasialliseksi  toimintamuodoksi  perustuen  pitkiin etäisyyksiin  sekä  koulutetun  henkilöstön  saatavuuteen.  Myös  saamenkielisen  päivähoidon  tarpeen vaihtelu  sekä  pienet  lapsimäärät  kylittäin  ovat  vaikuttaneet  ryhmäperhepäivähoitomuodon yleistymiseen.    Kotona  tapahtuvaa  saamelaista  perhepäivähoitoa  ei  saamelaisalueen  kunnissa  ole saatavana.</p>
<p>Saamelaisten  kotiseutualueella  on  lokakuun  2009  tietojen  mukaan  saamenkielisten varhaiskasvatuspalvelujen  piirissä  yhteensä  104  lasta,  joista  saamenkielisessä  päivähoidossa  71 lasta  ja  kielipesätoiminnassa  33  lasta.  Saamenkielisessä  päivähoidossa  olevien  lasten  määrä  on viimeisen  5  vuoden  aikana  lisääntynyt  Inarin  ja  Utsjoen  kunnissa  ja  vähentynyt  Enontekiön kunnassa.  Saamelaisten  kotiseutualueen  ulkopuolella  saamenkielistä  kokopäiväistä  päivähoitoa  on saatavilla  Rovaniemellä,  jossa  on  7  lasta.  Oulussa  toimii  saamenkielinen  varhaiskasvatuskerho, jossa on mukana 5 lasta.</p>
<p><em type="bold">6.3. Varhaiskasvatuksen ohjaus  </em></p>
<p>Saamenkielinen  päivähoito  ja  kielipesätoiminta  kuuluvat  saamelaisalueen  kunnissa  sosiaalitoimen tai sivistystoimen hallinnon alaisuuteen. Saamelaisen varhaiskasvatuksen ohjaus tapahtuu Suomessa pääasiassa  suomen  kielellä,  Utsjoen  kunnassa  toimii  saamenkielinen  varhaiskasvatusohjaaja. Varhaiskasvatusohjauksesta vastaava henkilöstö varmistaa, että saamelaisten varhaiskasvatusyksiköiden toiminta tukee saamelaislapsen oman kielen ja kulttuurin ylläpitämistä ja kehittämistä.  Varhaiskasvatuksesta  vastaavalla  henkilöstöllä  tulisi  olla  riittävä  saamen  kielen  ja kulttuurin  tuntemus  sekä  tietoa  monikielisyyskasvatuksesta.  Saamelaisen  varhaiskasvatuksen ohjauksessa tehdään yhteistyötä Saamelaiskäräjien kanssa.</p>
<p><em type="bold">6.4. Toiminnan arviointi  </em></p>
<p>Varhaiskasvatuspalvelujen  arviointia  toteutetaan  yhdessä  lapsen  ja  hänen  vanhempiensa,  suvun, henkilöstön  ja  yhteistyötahojen  kanssa.  Kasvatus  on  sidoksissa  kulttuurin  ja  yhteiskunnan muutokseen.  Toimintaympäristön  muutokset  vaikuttavat  varhaiskasvatustoiminnan  toteutuksen jatkuvaan  arviointiin,  sen  mukaisen  toiminnan  kehittämiseen,  tavoitteiden  asettamiseen  ja toteuttamiseen. Varhaiskasvatuksen sisällön arvioinnin avulla kehitetään varhaiskasvatuksen arjen toimintaa niin, että varhaiskasvatus voisi mahdollisimman hyvin vastata jokaisen lapsen tarpeisiin ja varhaiskasvatus yhtenä palvelumuotona perheiden tarpeisiin.</p>
<p>Arvioinnin  toteuttamisen  osalta  tulisi  yksikkökohtaisessa  suunnitelmassa  määritellä  miten  tietoa kerätään,  ketkä  arvioivat,  milloin  ja  miten.  Toiminnan  arviointiin  kuuluu  myös  lapsen havainnoiminen  ja  hänen  arkensa  näkyväksi  tekeminen  kirjaamalla  lapseen  liittyviä  havaintoja. Havainnointi  auttaa  kasvattajaa  tunnistamaan  lapsen  kehityksen  vaiheet  ja  yksilölliset  piirteet. Tilanteissa, joissa kasvattajalla herää huoli lapsesta, on ensisijaisen tärkeää pysähtyä havainnoimaan lapsen toimintaa ja siinä tapahtuneita muutoksia.  Päivittäinen havainnointi antaa arvokasta tietoa vanhemmille.  Havainnointi  ja  dokumentointi  ovat  myös  hyviä  välineitä  lapsen  osallisuuden edistämisessä.  Kasvattajan  havainnoi  myös  lasten  mielenkiinnon  kohteita  voidakseen  suunnitella toimintaansa  lapsilähtöisemmäksi  jättäen  tilaa  lapsen  omille  ehdotuksille.  Lapsen,  vanhempien  ja suvun antama palaute auttaa henkilöstöä tiedostamaan missä on onnistuttu ja missä on kehitettävää. Arviointi sisältää mm. -  lapsen yksilöllisen ja kielellisen kehityksen arviointia -  arviointia siitä, miten saamelaiset kulttuuriarvot toteutuvat käytännön toiminnaksi -  varhaiskasvatuksen, vanhempien ja suvun kasvatusyhteistyön arviointia -  arviointia siitä, miten toiminnan organisointi ja järjestäminen tukevat lapsen kokonaisvaltaista hyvinvointia.</p>
<p>Henkilöstön  arvioinnin  välineinä  ovat  havainnointi,  dokumentointi,  oman  työn  arviointi, kehittämiskeskustelut  esimiehen  kanssa,  yksikkökohtaiset  työpaikkakokoukset  ja  koko  kunnan saamelaisen varhaiskasvatuksen työkokoukset.</p>
<p>Saamelaisen varhaiskasvatussuunnitelman sisällöstä ja toimivuudesta suunnittelun pohjana kootaan palautetta Pohjois-Suomen sosiaalialan osaamiskeskuksen toimesta. Palautteen kautta saatua tietoa hyödynnetään saamelaisen varhaiskasvatuksen kehittämistyössä.</p>
<p><em type="bold">6.4. Turvallisuussuunnitelma </em></p>
<p>Päivähoidon  turvallisuussuunnitteluun  sisältyvät  sekä  henkilökuntaa  että  lapsia  koskevat lakisääteiset  ja  muut  turvallisuutta  ja  terveellisyyttä  koskevat  suunnitelmat.  Päivähoitolaki velvoittaa toimintayksikköä huolehtimaan päivähoidon turvallisesta järjestämisestä.</p>
<p>Päivähoidon  turvallisuussuunnitelma  on  pelastussuunnitelmaa  laajempi  kokonaisturvallisuuden parantamiseen  ja  ylläpitoon  tähtäävä  asiakirja.  Turvallisuussuunnitelmassa  arvioidaan  toimintaa uhkaavat  vaarat  ja  selvitetään  toiminnan  riskit  ottaen  huomioon  päivähoitoa  säätelevien  lakien keskeiset  vaatimukset,  toimintayksikön  työsuojelun  toimintaohjelma  sekä  työterveyshuollon työpaikkaselvitykset. Tarkastelun piiriin kuuluvat mm. toimintayksikön henkilöstö, hoidossa olevat lapset,  toimintayksikössä  vierailevat  henkilöt,  toimintayksikön  ulko-  ja  sisätilat  sekä toimintavälineet ja lähiympäristö.</p>
<p>Saamelaisissa  varhaiskasvatusyksiköissä  toteutettava  kulttuuriin  liittyvä  monipuolinen  toiminta lasten  kanssa  mm.  tulistelu,  erilaisiin  tapahtumiin  ja  retkiin  osallistuminen  vaatii etukäteisjärjestelyjä,  yhteistyötä  ja  turvallisuusnäkökohtia  huomioivaa  suunnittelua  sekä  riittäviä henkilöstöresursseja.  Retkiä  ym.  voidaan  järjestää  yhteistyössä  lapsen  perheen,  suvun  ja resurssihenkilöstön  kanssa,  mutta  myös  näissä  tilanteissa  tulee  toiminnasta  vastaavan  henkilöstön selvittää vastuu- ja turvallisuuskysymykset vanhempien kanssa etukäteen. Varhaiskasvatusyksiköissä laaditaan lasten kuljetusohjeet sekä sovitaan tarvittaessa yhdessä lasten vanhempien  kanssa  kirjallisesti  lasten  osallistumisesta  mm.  moottorikelkka-,  vene-  ym.  retkille  ja niissä vaadittavista turvavälineistä (kypärät, pelastusliivit).</p>
<p><em type="bold">6.5. Erityinen tuki varhaiskasvatuksessa  </em></p>
<p>Jokaisen  lapsen  kasvu,  kehitys  ja  oppiminen  on  yksilöllistä.  Lapsi  voi  tarvita  tukea  fyysisen, tiedollisen, taidollisen, tunne-elämän tai sosiaalisen kehityksensä osa-alueilla. Tuen tarve voi syntyä silloin,  kun  lapsen  kasvuolot  vaarantuvat  tai  eivät  turvaa  hänen  terveyttään  ja  kehitystään. Erityisesti  varhaiskasvatuksen  ja  neuvolan  tulee  toimia  kiinteässä  yhteistyössä  lasten oppimisvaikeuksien ja varhaisen tuen tarpeen tunnistamisessa.</p>
<p>Kun  vanhemmat  tai  varhaiskasvatushenkilöstö  havaitsevat  lapsen  kehityksessä  viivästymistä  tai poikkeavuutta,  keskustellaan  yhteisesti,  mikä  lapsen  kehityksessä  on  yksilöllistä  tai persoonallisuuden  piirteitä  ja  missä  on  tuen  tarvetta.  Toiminnan  lähtökohtia  ovat  lapsen yksilöllisyyden  huomioiminen  ja  itsetunnon  vahvistaminen.  Avoimuus  ja  luottamuksellinen ilmapiiri  lapsen  vanhempien  ja  henkilöstön  välillä  luovat  perustan  toimivalle  yhteistyölle  lapsen hyväksi. Tarvittaessa arvioinnin tueksi hankitaan vanhempien kanssa sovitulla tavalla asiantuntijan lausunto. Tarvittavat tukitoimet aloitetaan heti kun tuen tarve on havaittu.</p>
<p><em type="bold">6.6. Esiopetus </em></p>
<p>Esiopetus  on  osa  varhaiskasvatusta.   Kunnalla  on  lakiin  perustuva  velvollisuus  järjestää esiopetusta. Esiopetusta  voidaan järjestää joko päivähoidossa tai koulussa. Silloin kun esiopetusta järjestetään  päivähoitopaikassa,  esiopetukseen  sovelletaan  täydentävänä  myös  päivähoidon lainsäädäntöä.</p>
<p>Saamelaisten  kotiseutualueella  saamenkielistä  esiopetusta  järjestetään  perusopetuksen  yhteydessä. Esiopetusta  toteutetaan  perusopetuslain  mukaisesti.  Esiopetuksen  opetussuunnitelman  perusteet<em type="bold"> </em>ohjaavat  valtakunnallisesti  esiopetuksen  sisältöä,  laatua  ja  paikallisten  opetussuunnitelmien laatimista. Saamen kielillä annettavan esiopetuksen kielelliset tavoitteet ovat samat kuin muussakin esiopetuksessa. Lapselle tulee kasvatuksen ja opetuksen avulla antaa mahdollisuus omaksua myös saamelainen kulttuuriperintö. Opetuksen painoalueita ovat saamelainen kulttuuri, erityisesti joiku ja käsityöt,  elinkeinot,  elämäntapa  ja  paikallinen  luonto.  Kielellisen  ja  kulttuuriperinteen  jatkumista tulee edistää yhteistyössä paikallisen yhteisön kanssa.  </p>
<p><em type="bold">7. YHTEISTYÖ JA VASTUU </em></p>
<p><em type="bold">7.1. Kasvatuskumppanuus vanhempien ja suvun kanssa </em></p>
<p>Kasvatuskumppanuus  on  suhde,  jossa  henkilöstö,  vanhemmat  ja  lapsen  huolenpitoon  osallistuvat henkilöt tietoisesti sitoutuvat lapsen kasvun, kehityksen ja oppimisen tukemiseen. Kumppanuudessa vanhemmat, suku ja työntekijät ovat tasavertaisia, mutta erilaisia lapsen tuntijoita. Lapsen kodin ja varhaiskasvatuspalveluiden  vahva  yhteistyö  tukee  lapsen  äänen  kuulumista.  Lapsella  on  oikeus osallistua, vaikuttaa ja tulla kuulluksi jokapäiväisissä askareissa ja leikeissä.</p>
<p>Lapsen,  perheen  ja  henkilöstön  kanssa  käytyjen  keskustelujen  pohjalta  laaditaan  lapsen varhaiskasvatussuunnitelma.  Varhaiskasvatuksen  toimintaa  ja  suunnitelmia  laadittaessa  turvataan vanhempien ja lasten vaikuttamismahdollisuudet päivähoidon kehittämiseen ja arviointiin.</p>
<p>Kumppanuus  edellyttää  myös  sitä,  että  molemmilla  osapuolilla  on  riittävästi  tietoa  toistensa kasvatusnäkemyksistä ja –tavoista. Perheiden erilaisuuden ja erilaisten arvovalintojen tiedostaminen on  kumppanuuden  edellytys<em type="bold">.  </em>Työntekijällä  on  ammatillinen  vastuu  käynnistää  ja  ylläpitää kasvatuskumppanuutta. </p>
<p><em type="bold">7.2. Moniammatillinen yhteistyö </em></p>
<p>Varhaiskasvatus,  neuvola,  esiopetus  ja  perusopetus  muodostavat  lapsen  kehityksen  kannalta johdonmukaisesti  etenevän  kokonaisuuden.  Lapsen  kasvun  ja  kehityksen  jatkuvuuden turvaamiseksi  tiivis  yhteistyö  neuvoloiden,  koulujen  ja  varhaiskasvatuspalveluiden  välillä  on tärkeää.   Myös  neuvolan  tehtävänä on  edistää  lapsen  kasvua,  kehitystä  ja  oppimista  sekä  tukea vanhempia heidän kotikasvatuksessaan. Sosiaali- ja terveysministeriö suosittelee, että päivähoidon ja lastenneuvolan välillä on  yhteisesti sovitut  yhteistyö- ja tiedonvaihtomenettelyt. Monin paikoin on kehitetty 3- ja 5-vuotiaiden lasten kehityksen seurantaan vanhempien, neuvolan ja päivähoidon yhteistyömalli.    Yhteistyö  on  auttanut  päiväkotihenkilökuntaa  entistä  paremmin  tiedostamaan lapsen  yksilöllisen  tuen  tarpeet.  Tärkeinä  varhaiskasvattajien  yhteistyökumppaneina  toimivat vanhempien  lisäksi  mm.  lastenneuvola,  koulu,  psykologi,  sosiaali-  ja  perhetyöntekijät,  puhe-, toiminta-  ja  fysioterapeutti,  erilaiset  moniammatilliset  työryhmät,  hammashoito,  seurakunta  ja järjestöt.</p>
<p><em type="bold">7.3. Alueellinen ja rajat ylittävä yhteistyö </em></p>
<p>Varhaiskasvatuksessa  tehdään  yhteistyötä  paikallisella,  alueellisella,  rajat  ylittävällä  ja alkuperäiskansatasolla.</p>
<p>Saamelaisten  palvelujen  kehittämishankkeen  aikana  on  saamelaisalueen  henkilöstöllä  korostunut tarve  yhteistyössä  suunnitella  ja  kehittää  saamelaista  varhaiskasvatustoimintaa.  Työntekijöiden välisen  osaamisen  vaihto  edistää  myös  oman  työn  kehittämistä.  Saamelaisen  varhaiskasvatuksen kehittämisen jatkaminen edellyttää säännönmukaisia verkostotapaamisia. Varhaiskasvatusyksiköiden tulee voida pitää vuosittain kehittämis- ja suunnittelutilaisuuksia, joissa työntekijät  voivat  yhdessä  pohtia  miten  saamelaiset  kulttuuriarvot  toteutuisivat  parhaiten  arjen kasvatuskäytännöissä.</p>
<p>Yhteistyö  paikallisten  kulttuuritoimijoiden  kanssa  vahvistaa  lasten  yhteyttä  omaan  kieleen  ja kulttuuriin.  Paikallisten  kulttuuritoimijoiden  olisi  hyvä  huomioida  toiminnassaan  myös varhaiskasvatuksen tarpeet.</p>
<p>Pohjoissaamen  kieli  on  yhteinen  Pohjois-Kalotin  alueella  ja  koltansaamen  kieli  Venäjällä  ja Suomessa asuvien kolttasaamelaisten kanssa. Saamelaisille rajat ylittävä yhteistyö on luonnollista ja jatkuvaa.  Varhaiskasvatusyksiköiden  yhteydenpito  yli  rajojen  saamelaisten  päiväkotien  kanssa vahvistaa  saamelaisten  yhteenkuuluvuuden  tunnetta  ja  kulttuurien  tuntemusta.  Saamelaisalueen kunnilla  on  sopimuksia  Ruotsin  ja  Norjan  lähialueen  kuntien  kanssa  varhaiskasvatuspalvelujen ostosta yli rajan.</p>
<p>Myös  muilla  alkuperäiskansoilla  on  samanlaisia  haasteita  oman  kielen,  kulttuurin  ja yhteisöllisyyden  ylläpitämiseksi  ja  vahvistamiseksi.  Varhaiskasvatushenkilöstön  on  hyvä  tutustua muiden  alkuperäiskansojen  hyviin  käytäntöihin  kielen  ja  kulttuurin  siirtämiseksi  tuleville sukupolville.  Alkuperäiskansayhteistyö  on  aloitettu  saamelaisen  lastenkulttuurikeskuksen  toimesta lastenkulttuurin osalta.</p>
<p><em type="bold">8.</em> <em type="bold">SAAMELAISEN VARHAISKASVATUKSEN KEHITTÄMINEN </em></p>
<p>Alkuperäiskansan  kielten  uhanalaisuus  edellyttää  viranomaisilta  positiivista  erityiskohtelua,  jolla kielten säilyminen ja uusille sukupolville siirtyminen voidaan turvata. Suunnitelmallisen kielen- ja kulttuurinelvyttämisohjelman  laatiminen  varhaiskasvatukseen  ja  perusopetukseen  auttaisi palauttamaan  saamen  kielen  sen  menettäneille  saamelaisille  sekä  tekemään  saamen  kielistä saamelaisyhteiskuntaa kannattelevan voimavaran.</p>
<p>Saamelaisen  varhaiskasvatuksen  haasteena  on  erityisesti  koltta-  ja  inarinsaamenkielisen varhaiskasvatusmateriaalin  tekeminen.  Saamelaisen  materiaalipankin  kehittäminen  internettiin  on tärkeää saamenkielisen varhaiskasvatusmateriaalin kokoamiseksi yhteen varhaiskasvatushenkilöstön ja vanhempien käyttöön.</p>
<p>Varhaiskasvatuksen  sisällön  kehittäminen  on  perustyön  osana  tehtävää  työtä. Pedagogisen</p>
<p>toiminnan  edellytysten  kehittämiseksi  on  tärkeää  kiinnittää  huomiota  pienryhmien muodostamismahdollisuuteen,  toimintaan,  tiloihin  ja  välineisiin.  Henkilöstön  työolosuhteiden kehittämiseksi  on  tärkeää  huomioida  henkilöstön  koulutusmahdollisuudet  ja  työssä  jaksaminen. Henkilöstö  tarvitsee  tukea  ja  ohjausta  saamen  kieleen  ja  kulttuuriin  liittyvien  pedagogisten käytäntöjen  tunnistamisessa,  arvioimisessa  ja  kehittämisessä.  Oman  työn  kehittäminen  auttaa näkemään  työtä  uudessa  valossa,  nostamaan  sen  arvostusta,  tunnistamaan  omaa  osaamista  sekä omaksumaan uusia työtapoja ja –menetelmiä.</p>
<p>Kehittämisen  haasteena  ovat  saamelaisten  palvelujen  kehittämishankkeen  aikana  luodun kehittämisverkoston  ylläpitäminen,  yhteistyöedellytysten  turvaaminen  sekä  henkilöstön  ja vanhempien  osallisuuden  vahvistaminen  kehittämistyössä.  Varhaiskasvatuksen  ohjauksesta  ja johtamisesta vastaavilla tahoilla on myös keskeinen rooli kehittämistyön etenemisessä.</p>
<p>Saamelaisten  palvelujen  kehittämistyössä  on  noussut  esiin  resurssien  puute,  joka  vaikeuttaa yhteistyön  tekemistä  ja  toiminnan  kehittämistä.  Saamelaisalueella  tarvitaan  koko  alueen  yhteinen saamelainen  varhaiskasvatusohjaaja.  Varhaiskasvatusohjaajan  tehtäviin  kuuluisi  päivähoidon, kielipesien,  esiopetuksen  ja  neuvoloiden  kanssa  tehtävä  yhteistyö  sekä  ohjaus  ja  tiedottaminen saamen kieleen, kulttuuriin, kasvatukseen ja monikielisyyteen liittyvissä asioissa.</p>
<p><em type="bold">8.1. Varhaiskasvatuksen henkilöstön saatavuus, koulutus ja osaaminen </em></p>
<p>Saamelaisen  varhaiskasvatuksen  suurimpana  haasteena  on  saamenkielisen  koulutetun  henkilöstön saatavuus<em type="bold">.</em> Saamelaisista lähtökohdista suunniteltua ammatillista ja korkea-asteen koulutusta tulisi voida  opiskella  saamelaisten  kotiseutualueella.  Suomessa  ei  järjestetä  saamenkielistä varhaiskasvatusalan  koulutusta.  Oulun  yliopistossa,  opettajankoulutuslaitoksessa  on  kiintiö  (2 paikkaa) syntyperäisille saamenkieliselle lastentarhanopettajahakijoille suomenkieliseen koulutukseen.  Lähin  saamelaista  varhaiskasvatusopetusta  tarjoava  korkeakoulu  sijaitsee  PohjoisNorjassa.  Suomalaisilla  saamenkielisillä  on  oikeus  hakeutua  Norjaan  opiskelemaan lastentarhanopettajiksi.  </p>
<p>Saamelaisalueen koulutuskeskuksessa Inarissa on järjestetty sosiaali- ja terveysalan perustutkintoon johtavaa  lähihoitajakoulutusta  vuodesta  1997  alkaen.  Koulutus  on  helpottanut  äidinkieleltään saamenkielisen koulutetun henkilöstön saatavuutta. Opetussuunnitelmaan sisältyy kaikille yhteisenä vain  2  opintoviikkoa  saamen  kielen  opetusta  ja  2  (ov)  monikulttuurisuus  opintoja.  Vapaasti valittaviin opintoihin (10 ov) voi sisällyttää saamen kielen ja kulttuurin opintoja. Saamelaisalueella järjestettäviin  koulutuksiin  tulisi  sisällyttää  huomattavasti  enemmän  saamen  kielen  ja  kulttuurin opintoja.</p>
<p>Varhaiskasvatushenkilöstön  työtehtävät  ovat  pedagogisesti,  sosiaalisesti  ja  yhteiskunnallisesti muuttuneet  vaativammiksi.  Lasten  kielitaidon  erilainen  taso  ja  yksilölliset  tarpeet  asettavat työntekijöille  omat  lisähaasteensa.  Varhaiskasvatuksessa  aikuisten  keskinäiset  suhteet  ja  työssä jaksaminen  heijastuvat  lapsiin  ja  hoitopaikan  ilmapiiriin.  On  tärkeää  panostaa  henkilöstön  työssä jaksamiseen,  työnohjaukseen  ja  kouluttautumiseen.  Kasvattajan  on  hyvä  pohtia  omia toimintatapojaan ja keskustella erilaisten tilanteiden aiheuttamista tunteista ja reagointitavoista.</p>
<p>Varhaiskasvatushenkilöstö tarvitsee tukea ja osaamisen vahvistamista -  pedagogisten käytäntöjen ja menetelmien arvioimisessa ja kehittämisessä  -  yhdenmukaistamisprosessin vaikutusten ja järjestelmien tunnistamisessa; miten ne ohjaavat ajattelua ja toimintaa (kolonialismi) -  lasten saamen kielen ja kulttuurin vahvistamisessa  -  saamen kielissä ja kulttuureissa -  oman saamelaisen ammatti-identiteetin vahvistamisessa -  saamelaisen kulttuurin lähtökohdista tapahtuvan varhaiskasvatuksen tavoitteiden, sisällön ja toimien suunnittelussa -  kulttuuriymmärryksen merkityksestä kielen ja kulttuurin säilyttäjänä -  monikielisyyskasvatuksessa. Saamelaisten  palvelujen  kehittämishankkeen  aikana  on  ilmennyt  tarve  suunnitella  ja  järjestää koulutusta kielipesähenkilöstölle ja vanhemmille saamen kielen ja kulttuurin elvyttämisestä.</p>
<p><em type="bold">8.2. Varhaiskasvatuspalvelujen monimuotoisuus </em></p>
<p>Saamelaisten  perhe-  ja  työelämän  yhteensovittamiseksi  tulisi  kehittää  saamenkielisten varhaiskasvatuspalvelujen  monimuotoisuutta  järjestämällä  avointa  kerho-  ja  leikkitoimintaa  sekä osa-aikaisia varhaiskasvatuspalveluja. Monimuotoistaminen mahdollistaisi paremmin saamelaisten perinteisistä  ja  yhdistelmäelinkeinoista  toimeentulonsa  saavien  perheiden  tarpeiden  huomioimisen päivähoitoaikojen järjestelyissä ja hoitomuotojen toteuttamisessa.</p>
<p><em type="bold">Liite 1.  VARHAISKASVATUSTA OHJAAVAT SOPIMUKSET JA LAIT </em></p>
<p><em type="bold">Kansainväliset sopimukset </em></p>
<p>Varhaiskasvatuksen  arvopohjaa  linjaavat  monet  kansainväliset  sopimukset.  Suomi  on  ratifioinut monia  kansainvälisiä  sopimuksia,  joilla  se  sitoutunut  saamelaisten  kielen  ja  kulttuurin säilyttämiseen ja kehittämiseen. Tällaisia ovat mm. Alueellisia kieliä tai vähemmistökieliä koskeva Eurooppalainen  peruskirja  (SopS  23/1998)  ja  Kansallisten  vähemmistöjen  suojelua  koskeva puiteyleissopimus  (SopS  2/1998),  KP-sopimus  (SopS  7/1976)  ja  Lapsen  oikeuksien  sopimus (SopS60/1991  ).  Vuonna  2007  hyväksytty  YK:n  alkuperäiskansoja  koskeva  julistus  osoittaa moraalisena  asiakirjana  myös  suuntaa  alkuperäiskansojen  ihmisoikeuksien  kehittymiselle tulevaisuudessa.</p>
<p>Lapsen  oikeuksien  sopimus  velvoittaa  sopimusvaltiota  turvaamaan  lapsille  osuuden  yhteiskunnan voimavaroista, oikeuden osallistua itseään koskevaan päätöksentekoon ja yhteiskuntaelämään sekä oikeuden  suojeluun  ja  huolenpitoon.  Päivähoidossa  lapsen  osallisuudessa  on  kyse  yhteisöön kuulumisesta ja siihen vaikuttamisesta. Sopimuksessa painotetaan lapsen edun näkökulmaa kaikissa lasta koskevissa toiminnoissa.</p>
<p><em type="bold">Suomen lainsäädäntö </em></p>
<p>Perustuslain  perusoikeussäännöksissä  varhaiskasvatuksen  toteuttamisessa  keskeisiä  oikeuksia  ovat yhdenvertaisuus,  ihmisarvon  loukkaamattomuus,  yksilön  vapauden  ja  oikeuksien  turvaaminen, uskonnonvapaus,  lapsen  oikeutta  osallistua  ja  vaikuttaa  oman  arkensa  ja  kehitystasonsa  kannalta tärkeisiin asioihin sekä kielelliset ja kulttuuriset oikeudet.</p>
<p>Suomen perustuslain mukaan saamelaisilla on alkuperäiskansana oikeus ylläpitää ja kehittää omaa kieltään ja kulttuuriaan  (PL 17.3 §).  Julkisen vallan velvollisuutena on perustuslain 22 §:n mukaan turvata  perusoikeuksien  ja  ihmisoikeuksien  toteutuminen.  Saamelaisten  perusoikeussäännös yhdessä  22  §:n  kanssa  velvoittaa  julkista  valtaa  tukemaan  saamelaisen  alkuperäiskansan  oman kielen  ja  kulttuurin  kehittämistä.  Saamelaisten  kielellisistä  oikeuksista  on  säädetty  saamen kielilaissa (1086/03).</p>
<p>Muut  varhaiskasvatuksessa  huomioitavat  lait  ja  yleiset  linjaukset:  yhdenvertaisuuslaki,  laki sosiaalihuollon  asiakkaan  asemasta  ja  oikeuksista,  laki  sosiaalihuollon  ammatillisen  henkilöstön kelpoisuusvaatimuksista ja varhaiskasvatussuunnitelman perusteet.</p>
<p><em type="bold">Laki lasten päivähoidosta </em></p>
<p>Lasten  päivähoidosta  annettu  laki  (875/1981)  velvoittaa  kuntia  huolehtimaan  siitä,  että  lasten päivähoitoa voidaan antaa lapsen äidinkielenä olevalla saamen kielellä (11 §).</p>
<p>Lasten päivähoidosta annetun asetuksen (239/1973) 1 a §:n (1336/1994) mukaan lasten päivähoidon kasvatustavoitteisiin kuuluu muun muassa saamelaisten oman kielen ja kulttuurin tukeminen yhteistyössä kyseisen kulttuurin edustajien kanssa.</p>
<p><em type="bold">Liite 2.  YK:N LASTEN OIKEUKSIEN SOPIMUS LYHYESTI </em></p>
<p>. Jokainen alle 18-vuotias on lapsi. <em type="bold">2.</em> Lapsen oikeudet kuuluvat jokaiselle lapselle. </p>
<p>Ketään lasta ei saa syrjiä hänen tai hänen vanhempiensa ominaisuuksien, mielipiteiden tai alkuperän vuoksi.</p>
<p> Lapsia koskevia päätöksiä tehtäessä on aina </p>
<p>ensimmäiseksi otettava huomioon lapsen etu.</p>
<p><em type="bold">4.</em> Valtion on toteutettava Lapsen oikeuksien </p>
<p>sopimuksen määräämät oikeudet.</p>
<p><em type="bold">5.</em> Valtion on kunnioitettava vanhempien tai </p>
<p>muiden lapsen huoltajien vastuuta, oikeuksia ja velvollisuuksia lapsen kasvatuksessa.</p>
<p><em type="bold">6.</em> Lapsella on oikeus elämään. Valtion on taattava </p>
<p>mahdollisimman hyvät edellytykset lapsen henkiinjäämiselle ja kehitykselle omaan tahtiin.</p>
<p>. Lapsi on rekisteröitävä heti syntymän jälkeen. </p>
<p>Syntyneellä lapsella on oikeus nimeen ja kansalaisuuteen. Lapsella on oikeus tuntea vanhempansa ja olla ensisijaisesti heidän hoidettavanaan.</p>
<p>. Lapsella on oikeus säilyttää henkilöllisyytensä, </p>
<p>kansalaisuutensa, nimensä ja sukulaissuhteensa.</p>
<p><em type="bold">9.</em> Lapsella on lähtökohtaisesti oikeus elää </p>
<p>vanhempiensa kanssa, jos hänellä on hyvä ja turvallista olla heidän kanssaan. Vanhemmistaan erossa asuvalla lapsella on oikeus tavata ja pitää säännöllisesti yhteyttä kumpaankin vanhempaansa. Tapaaminen voidaan estää, jos se on lapsen edun vastaista.</p>
<p><em type="bold">10.</em> Jos lapsi ja hänen vanhempansa joutuvat eri </p>
<p>valtioihin, on valtion velvollisuus käsitellä hakemus perheen jälleenyhdistämiseksi myönteisesti ja viivyttelemättä.</p>
<p><em type="bold">11.</em> Valtion pitää estää lasten laiton kuljettaminen </p>
<p>maasta toiseen.</p>
<p><em type="bold">12.</em> Lapsella on oikeus vapaasti ilmaista mielipiteensä </p>
<p>kaikissa itseään koskevissa asioissa</p>
<p><em type="bold">13.</em> Lapsella on mielipiteidensä ilmaisemiseksi oikeus </p>
<p>hakea, vastaanottaa ja levittää tietoa ja ajatuksia vapaasti, kunhan se ei loukkaa muiden oikeuksia.</p>
<p><em type="bold">14.</em> Lapsella on oikeus ajatuksen-, omantunnon ja </p>
<p>uskonnonvapauteen.</p>
<p><em type="bold">15.</em> Lapsella on oikeus liittyä yhdistyksiin ja toimia </p>
<p>niissä.</p>
<p><em type="bold">16.</em> Lapsella on oikeus yksityisyyteen, kotirauhaan ja </p>
<p>kirjesalaisuuteen.</p>
<p><em type="bold">17.</em> Lapsella on oikeus saada tiedotusvälineiden kautta </p>
<p>sellaista tietoa, joka on tärkeää hänen kehityksensä ja hyvinvointinsa kannalta.</p>
<p><em type="bold">18.</em> Vanhemmilla on ensisijainen ja yhteinen vastuu </p>
<p>lapsen kasvatuksesta. Heillä on oikeus saada tukea tehtäväänsä.</p>
<p><em type="bold">19.</em> Lasta on suojeltava kaikelta väkivallalta, </p>
<p>välinpitämättömältä kohtelulta ja hyväksikäytöltä.</p>
<p><em type="bold">20.</em> Lapsella, joka ei voi elää perheensä kanssa, on </p>
<p>oikeus saada erityistä suojelua ja tukea.</p>
<p><em type="bold">21.</em> Lapsia voidaan adoptoida, jos se on lapsen kannalta paras vaihtoehto <em type="bold">22.</em> Pakolaislapsella on oikeus saada tarvitsemansa </p>
<p>erityinen huolenpito.</p>
<p><em type="bold">23.</em> Vammaisen lapsen pitää saada parasta </p>
<p>mahdollista hoitoa ja apua, joka edistää hänen itseluottamustaan ja osallistumistaan.</p>
<p><em type="bold">24.</em> Lapsella on oikeus elää mahdollisimman terveenä ja </p>
<p>saada tarvitsemansa terveyden- ja sairaudenhoito.</p>
<p><em type="bold">25.</em> Syntymäkotinsa ulkopuolelle sijoitetulla </p>
<p>lapsella on oikeus hänelle annetun hoidon ja hänen sijoituksensa perusteiden ajoittaiseen tarkistamiseen.</p>
<p><em type="bold">26.</em> Lapsella on oikeus sosiaaliturvaan. <em type="bold">27.</em> Lapsella on oikeus hänen kehityksensä kannalta </p>
<p>riittävään elintasoon.</p>
<p><em type="bold">28.</em> Lapsella on oikeus saada maksuttomasti </p>
<p>perusopetusta.</p>
<p><em type="bold">29.</em> Koulutuksen on kehitettävä lapsen yksilöllisiä </p>
<p>taitoja, ihmisoikeuksien sekä lapsen oman kielen ja kulttuurin kunnioitusta, vastuullista kansalaisuutta, suvaitsevaisuutta sekä ympäristön suojelua.</p>
<p><em type="bold">30.</em> Vähemmistöryhmään tai alkuperäiskansaan </p>
<p>kuuluvalla lapsella on oikeus omaan kulttuuriinsa, uskontoonsa ja kieleensä.</p>
<p><em type="bold">31.</em> Lapsella on oikeus lepoon, leikkiin ja vapaa-aikaan </p>
<p>sekä taide- ja kulttuurielämään.</p>
<p><em type="bold">32.</em> Lapsella ei saa teettää työtä, joka haittaa hänen </p>
<p>opintojaan tai vahingoittaa hänen terveyttään tai kehitystään.</p>
<p><em type="bold">33.</em> Lasta on suojeltava huumeilta ja laittomalta </p>
<p>huumekaupalta.</p>
<p><em type="bold">34.</em> Lasta on suojeltava kaikenlaiselta seksuaaliselta </p>
<p>hyväksikäytöltä.</p>
<p><em type="bold">35.</em> Valtioiden on estettävä lapsikauppa. <em type="bold">36.</em> Lasta on suojeltava kaikelta hänen hyvinvointiaan </p>
<p>uhkaavalta hyväksikäytöltä.</p>
<p><em type="bold">37.</em> Lasta ei saa kiduttaa. Lasta ei saa rankaista julmalla </p>
<p>tai halventavalla tavalla. Lapsen vangitsemisen tulee olla viimesijainen keino ja silloinkin on huomioitava hänen ikänsä mukaiset tarpeet.</p>
<p><em type="bold">38.</em> Alle 18-vuotiasta ei saa värvätä armeijaan eikä hän </p>
<p>saa osallistua sodankäyntiin. Aseellisissa selkkauksissa on suojeltava lapsia.</p>
<p><em type="bold">39.</em> Väärinkäytösten uhriksi joutunutta lasta on </p>
<p>autettava toipumaan ja hänen sopeutumistaan yhteiskuntaan on edistettävä.</p>
<p><em type="bold">40.</em> Lakia rikkonutta lasta on suojeltava ja hänen </p>
<p>oikeuksiaan on kunnioitettava.</p>
<p><em type="bold">41.</em> Jos valtion kansallinen lainsäädäntö turvaa lapselle </p>
<p>paremmat oikeudet kuin tämä sopimus, sitä on noudatettava.</p>
<p><em type="bold">42.</em> Valtion on huolehdittava, että kaikki kansalaiset </p>
<p>tietävät lapsen oikeudet.</p>
<p><em type="bold">43. - 54</em>. Nämä artiklat ovat päätöksiä sopimukseen </p>
<p>liittymisestä, muuttamisesta, valvonnasta, siitä raportoimisesta ja sopimuksen muusta voimassaolosta.</p>
<p><em type="bold">Liite 3.</em>  <em type="bold">SAAMENKIELISET VARHAISKASVATUSYKSIKÖT  SUOMESSA</em> </p>
<p><em type="bold">SAAMELAISTEN KOTISEUTUALUE: </em></p>
<p><em type="bold">Enontekiön kunta: </em>Pohjoissaamenkielinen ryhmäperhepäiväkoti Miessi, Hetta. Kaksikielinen ryhmäperhepäiväkoti Touhula, Karesuvanto. </p>
<p><em type="bold">Inarin kunta: </em>Pohjoissaamenkielinen ryhmäperhepäiväkoti Urbi, Inari. Pohjoissaamenkielinen ryhmäperhepäiväkoti Násti, Ivalo. Inarinsaamenkielinen kielipesä Kielâpiervâl, Inari. Koltansaamenkielinen  kielipesä, Ivalo. </p>
<p><em type="bold">Sodankylän kunta</em>: Pohjoissaamenkielinen kielipesä, Vuotso.  </p>
<p><em type="bold">Utsjoen kunta: </em>Utsjoen päiväkoti, saamenkielinen osasto Duottaraski, Utsjoki. Karigasniemen saamenkielinen päiväkoti Gollerássi, Karigasniemi. </p>
<p><em type="bold">MUU SUOMI: </em></p>
<p><em type="bold">Rovaniemen kaupunki: </em>Etelärinteen päiväkoti, saamenkielinen päiväkoti, Beaivelottážat, Etelärinne.<em type="bold"> </em></p>
<p><em type="bold">Oulun kaupunki:</em> Mäntylä-Snellmannin päiväkoti, saamenkielinen kerho, Mäntylä. </p>
</body></document>