<document xml:lang="fin" id="no_id">
  <header>
    <title>Samediggi - Saamelaiskäräjät - Sajoksen markkinointihanke alkoi</title>
    <genre code="admin"/>
    <author>
      <unknown/>
    </author>
    <wordcount>281</wordcount>
    <conversion_status type="standard"/>
    <availability>
      <free/>
    </availability>
    <origFileName>http://www.samediggi.fi/index2.php?option=com_content&amp;task=view&amp;id=512&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=512_lang=davvi.html"/>
    <parallel_text xml:lang="smn" location="index2.php_option=com_content_task=view_id=512_lang=anaras.html"/>
    <parallel_text xml:lang="sms" location="index2.php_option=com_content_task=view_id=512_lang=nuortta.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sajoksen markkinointihanke alkoi</p>
    <p>Saamelaiskulttuurikeskus Sajoksen valmistumisen kynnyksellä Inarin kirkonkylää ja Sajosta on alettu markkinoida myös kansainvälisenä kongressi- ja tapahtumakohteena. Markkinointitoimenpiteet pohjautuvat elävään ja aitoon saamelaiskulttuuriin.</p>
    <p>Lapin liitto myönsi Saamelaiskäräjille EU-aluekehitysrahastosta rahoitusta puolitoistavuotiseen markkinointihankkeeseen. Hankkeen yhteistyökumppaneita ovat Inarin kunta, Siida, Saamelaisalueen koulutuskeskus sekä 15 alueen matkailuyrittäjää.</p>
    <p>Hankkeen päätavoitteena on kehittää ja luoda toimintamalli saamelaiskulttuurikeskus Sajoksen liiketoiminnalle. Kokousohjelmat kehitetään niin, että toiminta hyödyttää mahdollisimman laajasti koko saamelaisaluetta. Hankkeen tavoitteena on kehittää myös uusia saamelaisteemaisia tapahtumia, koska tapahtumilla on positiivinen vaikutus alueen elinkeinotoimintaan ja elinoloihin. Hankkeessa kannustetaan kulttuuri- ja luontomatkailusta kiinnostuneita henkilöitä ryhtymään yrittäjiksi ja palvelujen tuottajiksi Sajoksen tuleville asiakasryhmille. Markkinointitoimenpiteinä ovat mm. yritysmatkailuun liittyvät messut, aktiivinen myynti, tutustumismatkojen järjestäminen sekä sosiaalinen media.</p>
    <p>Saamelaisaluetta viedään kansainvälisten kongressiasiakkaiden tietoisuuteen monipuolisena ja sisällöltään erilaisena kokouskohteena. <span type="quote">”Inariin tulevat ne yritykset ja organisaatiot, jotka haluavat tilaisuudeltaan enemmän kuin massaturismikohdetta eli aitoa saamelaiskulttuuria ja ainutlaatuista luontoa toimivien palveluiden kera”</span>, sanoo hankkeen vetäjäksi valittu inarilainen, syntyperältään kolttasaamelainen Marja Männistö.</p>
    <p>Saamelaiskulttuurikeskus Sajos valmistuu käyttöön tammikuussa 2012 Inarin kirkonkylään, luon-noltaan ainutlaatuisen Inarijärven rannalle. Sajos tulee olemaan saamelaisiin perinteisiin pohjautuva kulttuuri-, hallinto-, koulutus- ja osaamiskeskittymä sekä monimuotoinen tapahtumatalo. Saamelaiskulttuurikeskuksessa tarjotaan aidossa saamelaisessa kulttuuri- ja osaamisympäristössä korkeatasoisia kokous-, näyttely- ja koulutustiloja uudenaikaisine av-tuotantovälineineen sekä järjestää tapahtumia kulttuuria kunnioittaen yhteistyössä eri toimijoiden kanssa ja verkostoitumalla sekä kan-sallisesti että kansainvälisesti. Sajoksessa on kokoontumistilaa jopa 500 henkilön tapahtumille.</p>
    <p>____</p>
    <p>Lisätietoja antaa Saamelaiskulttuurikeskuksen markkinointihankkeen projektipäällikkö Marja Männistö, sähköposti:</p>
    <p>
      <em type="italic">Inarin kirkonkylään rakennettava saamelaiskulttuurikeskus Sajos tulee olemaan Suomen saamelaisten hallinnon ja kulttuurin keskus. Saamelaiskulttuurikeskuksen tarkoituksena on luoda saamelaisille paremmat edellytykset omaehtoisesti ylläpitää ja kehittää kieltään, kulttuuriaan ja elinkeinotoimintaansa sekä hoitaa ja kehittää kulttuuri-itsehallintoaan sekä tukea saamelaisten yleisten elinolojen kehitystä. Kulttuurikeskus parantaa myös olennaisesti mahdollisuuksia levittää tietoa saamelaisista alkuperäiskansana. Saamelaiskulttuurikeskus Sajoksen rakentamiseen on myönnetty 5 miljoonaa euroa Euroopan unionin aluekehitysrahaston varoja. </em>
    </p>
  </body>
</document>
