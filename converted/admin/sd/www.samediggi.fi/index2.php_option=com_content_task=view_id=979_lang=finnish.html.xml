<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjien kokous hyväksyi talousarvion vuodelle 2015</title><genre code="admin"/><author><unknown/></author><wordcount>262</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=979&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=979_lang=davvi.html"/><parallel_text xml:lang="smn" location="index2.php_option=com_content_task=view_id=979_lang=anaras.html"/><parallel_text xml:lang="sms" location="index2.php_option=com_content_task=view_id=979_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjien kokous hyväksyi talousarvion vuodelle 2015</p>
<p>Saamelaiskäräjien kokous kokoontui vuoden viimeiseen kokoukseen 22.12.2014.</p>
<p>Saamelaiskäräjien kokous hyväksyi vuoden 2015 talousarvion. Varsinaisen toiminnan tuloja on 2,738 miljoonaa euroa. Budjetti on nollabudjetti eli menoja on yhtä paljon kuin tuloja.  Saamelaiskäräjien vaalien budjetti on 250 000 euroa.</p>
<p>Saamelaiskäräjien varsinaisen toiminnan menoista 47 % on henkilöstökuluja. Poliittiseen toimintaan ja kokouksiin on varattu 11 % varsinaisen toiminnan budjetista. Vuokrakulut ovat 21 % talousarviosta. Muita kuluja on 21 %, sisältäen mm. hallintokulut. Saamelaiskäräjien varsinaisen toiminnan  rahoituksesta 78 % tulee oikeusministeriöstä, 4,8 % opetus- ja kulttuuriministeriöstä, 15 % on oikeusministeriön vuokra-avustusta ja 2,2 % on oman toiminnan tuloja.</p>
<p>Saamelaiskäräjät jakaa valtionavustuksia saamenkielisten sosiaali- ja terveyspalvelujen ja varhaiskasvatuspalvelujen  tuottamiseen sekä  saamenkieliseen oppimateriaalituotantoon ja saamelaisiin kulttuuripalveluihin 2,234 miljoonaa euroa. Saamelaiskäräjien erillisprojektien tulot ja menot ovat 391 000 euroa. Sajoksen palveluyksikön budjetti on 1,267 miljoonaa euroa.</p>
<p>Budjettivuoden tuloiksi ja valtionavustuksiksi on arvioitu kokonaisuudessaan 6,615 miljoonaa euroa. Saamelaiskäräjien talousarviossa tuloja on 9,36 % enemmän kuin vuoden 2014 talousarviossa. Tulojen kasvu selittyy pääasiassa saamelaiskäräjien vaaleilla ja niiden erillisrahoituksesta.</p>
<p>Saamelaiskäräjät asetti kahdeksan päätavoitetta budjettivuodelle 2015. Päätavoitteena on saamelaiskäräjien vaalien järjestäminen. Edunvalvontaa koskevat tavoitteet käsittelevät ILO 169-sopimuksen ratifiointia, osallistumista hallitusneuvotteluihin, saamen kielten elvytysohjelman toimeenpanoa ja pohjoismaisen saamelaissopimuksen hyväksymistä. Saamelaiskäräjien  hallinnon ja oman toiminnan kärkitavoitteiksi asetettiin saamelaiskäräjien työjärjestyksen uudistaminen ja  henkilöstöhallinnon kehittäminen. Saamelaiskäräjät hyväksyy budjettivuonna sukupolviohjelman ja järjestää saamelaisten yhteisöllisyyttä tukevan saamelaiskulttuurinmukaisen saamelaisten kansallispäivän juhlan 6.2.2015 Inarissa ja juhla myös streamataan.</p>
<p>Yleiskokous hyväksyi  lisäksi yksityiskohtaiset sektorikohtaiset tavoitteet ja niiden talousarviot mm. edunvalvonnan, kielellisten oikeuksien, erillisprojektien ja Sajoksen palveluyksikön osalta.</p>
<p>Saamelaiskäräjien kokous nimesi saamelaiskäräjien nuorisoneuvoston varajäseneksi  eroa pyytäneen Anna-Katariina Feodoroffin tilalle  Leena Fofonoffin.</p>
<p>Saamelaiskäräjien kokouksen internetlähetystä seurasi 179 katsojaa.</p>
</body></document>
