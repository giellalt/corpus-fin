<document xml:lang="fin" id="no_id">
  <header>
    <title>Samediggi - Saamelaiskäräjät - Saamelaiskäräjien kokouksen päätöksiä</title>
    <genre code="admin"/>
    <author>
      <unknown/>
    </author>
    <wordcount>232</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=954&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=954_lang=davvi.html"/>
    <parallel_text xml:lang="smn" location="index2.php_option=com_content_task=view_id=954_lang=anaras.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Saamelaiskäräjien kokouksen päätöksiä</p>
    <p>Saamelaiskäräjät päätti, että jatkossa saamelaiskäräjien kokouksen streamataan internetissä. Lähetykset  julkisista saamelaiskäräjien kokouksista ovat seurattavissa internetistä suorana.</p>
    <p>Esityksen saamelaiskäräjien kokousten streamauksesta on tehnyt saamelaiskäräjien nuorisoneuvosto. <span type="quote">”Olen iloinen, että saamelaisnuoret ovat olleet aktiivisia. Nyt saamme streamauksella tavoitettua myös Inarin ulkopuolella ja saamelaisten kotiseutualueen ulkopuolella asuvia saamelaisia ja kokousten seuraaminen helpottuu. Streamaus lisää toivottavasti tietoa saamelaiskäräjien toiminnasta laajemminkin”</span> puheenjohtaja Klemetti Näkkäläjärvi kommentoi päätöstä.</p>
    <p>Saamelaiskäräjien I varapuheenjohtaja Tiina Sanila-Aikio esitteli kokoukselle YK:n alkuperäiskansojen maailmankonferenssin loppuasiakirjan. Loppuasiakirja merkittiin kokouksessa tiedoksi. ” Loppuasiakirjassa valtiot vahvistavat sitoutuneisuutensa YK:n alkuperäiskansajulistuksen toimeenpanoon. Tämä tarkoittaa sitä, että YK:n alkuperäiskansajulistuksesta on muodostumassa yhä velvoittavampi asiakirja kansainvälispoliittisesti ja myös juridisestikin” Tiina Sanila-Aikio taustoittaa.</p>
    <p>Saamelaiskäräjien kokous valmistautui saamelaiskäräjälain voimaantuloon. Saamelaiskäräjälain uudistus astunee voimaan vuoden 2014 lopussa tai 2015 alussa. Lain siirtymä-ajat voivat johtaa siihen, että vaaliluettelon täydentämisen oikaisuvaatimuskäsittely tapahtuu hyvin nopealla aikataululla. Uuden lain mukaan oikaisuvaatimukset vaaliluettelon täydentämisestä tehtäisiin saamelaiskäräjien kokoukselle (26 §). Vaaliluettelon ja oikaisuvaatimusmenettely voivat edellyttää hallitukselta ja yleiskokoukselta ylimääräisiä kokouksia ja kokousten nopeaa koolle kutsumista. Oikaisuvaatimukset on käsiteltävä niiden luonteesta johtuen hyvin nopeasti, jottei hakijoiden oikeusturva vaarannu. Tämän johdosta kokous päätti muuttaa saamelaiskäräjien työjärjestyksen 56 § siten, että nykyisen 10 päivän sijasta kokouksen esityslista tulisi lähettää käräjäjäsenille viimeistään 7 päivää ennen kokousta. Muutos ei poista sitä mahdollisuutta, että kokouskutsuja ja esityslistoja ei voisi lähettää tätä aikaisemmin.</p>
    <p>Vuoden viimeinen saamelaiskäräjien kokous pidettäneen joulukuussa. Tällöin asialistalla on mm. saamelaiskäräjien talousarvio-toimintasuunnitelman hyväksyminen vuodelle 2015.</p>
    <p>Lisätietoja: puheenjohtaja Klemetti Näkkäläjärvi</p>
    <p>I varapuheenjohtaja Tiina Sanila-Aikio</p>
  </body>
</document>
