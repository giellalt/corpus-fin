<document xml:lang="fin" id="no_id"><header><title>Muumilaakso-sarja dubataan saamen kielille Saamelaiskäräjien aloitteesta - Samediggi</title><genre code="admin"/><author><unknown/></author><year>2019</year><wordcount>245</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/03/15/muumilaakso-sarja-dubataan-saamen-kielille-saamelaiskarajien-aloitteesta/</origFileName><parallel_text xml:lang="sme" location="samedikki_algga_mumen_-_animasuvnna_raiddu_dubbemis_ollasuvva.html"/><parallel_text xml:lang="smn" location="muumileehi-raidu_rahtoo_samikielan_samitige_alguu_vuaduld.html"/><parallel_text xml:lang="sms" location="muumlie_kk-raaid_du_bbjet_saa_mkiolid_saa_mtee_gg_aalgtoozzast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Muumilaakso-sarja dubataan saamen kielille Saamelaiskäräjien aloitteesta</p>
<p>Saamelaiskäräjät esitti joulukuun lopussa Yleisradiolle, että se aloittaisi uuden Muumilaakso-sarjan dubbaamisen saamen kielille. Uusi Muumilaakso-sarja esitetään Ylellä keväällä 2019 parhaaseen katseluaikaan televisiossa sekä Yle Areenassa suomen- ja ruotsinkielisinä versioina. Saamelaiskäräjät esitti silloin, että Yleisradio dubbaisi lisäksi sarjasta version, jossa otetaan huomioon kaikki Suomessa puhutut saamen kielet.</p>
<p>Aloitteen taustalla oli ajatus kannustaa Yleä osallistumaan YK:n kansainväliseen alkuperäiskansojen kielten teemavuoteen, jota vietetään vuonna 2019. Vuoden tarkoituksena on kiinnittää huomiota maailman alkuperäiskansojen kieliin, joista suurin osa on uhanalaisia. Myös kaikki Suomessa puhutut saamen kielet on luokiteltu erittäin uhanalaisiksi tai uhanalaisiksi kieliksi, ja kielenelvytystyötä edistetään voimakkaasti tällä hetkellä, jotta kielet säilyisivät.</p>
<p>Yle ilmoitti 15.3.2019, että tuottaa Muumilaakso-sarjasta myös saamen kieliset versiot Saamelaiskäräjien esityksen mukaisesti.</p>
<p>– Olen erittäin iloinen, että YLE otti alkuperäiskansojen kielten vuoden huomioimishaasteemme vastaan ja pääsemme kuulemaan inarin-, koltan- ja pohjoissaamen kieliä muumihahmojen suusta, iloitsee Saamelaiskäräjien puheenjohtaja Tiina Sanila-Aikio.</p>
<p>Saamelaiskäräjien mielestä on tärkeää, että erityisesti lapsille olisi enemmän omakielistä ohjelmatarjontaa.</p>
<p>– Dubbaus on tuotantotehokas tapa lisätä saamenkielistä ohjelmistoa, jotka pitäisi hyödyntää yhä enemmän. Tämä on hieno panostus Yleisradiolta saamen kielten eteen, toteaa Saamelaiskäräjien kieliturvasihteeri Anne Kirste Aikio.</p>
<p>– On erittäin tärkeää, että saamen kielet näkyvät ja kuuluvat enemmän ja erityisesti media on hyvin keskeinen väline kielten elinvoimaisuuden vahvistamiseksi, Aikio jatkaa.</p>
<p>Dubbaus- ja käännöstyötä aloitellaan parhaillaan ja Saamelaiskäräjät on luvannut tarjota asiantuntemuksensa avuksi dubbauksen toteutukseen.</p>
<p>Aloite Muumilaakso-sarjan dubbaamiseksi on luettavissa kokonaisuudessaan Saamelaiskäräjien dokumenttipankissa .</p>
<p><em type="italic">Lisätietoja </em></p>
<p>Puheenjohtaja Tiina Sanila-Aikio, puh. 050 300 1780, tiina.sanila-aikio(at)samediggi.fi</p>
<p>Kieliturvasihteeri Anne Kirste Aikio, puh. 010 839 3124, anne-kirste.aikio(at)samediggi.f</p>
</body></document>
