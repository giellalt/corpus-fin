<document xml:lang="fin" id="no_id"><header><title>Samediggi - Saamelaiskäräjät - Mielipidekirjoitus: Suomen, Ruotsin ja Norjan on turvattava saamelaisten oikeudet</title><genre code="admin"/><author><unknown/></author><wordcount>299</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=526&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=526_lang=davvi.html"/><parallel_text xml:lang="smn" location="index2.php_option=com_content_task=view_id=526_lang=anaras.html"/><parallel_text xml:lang="sms" location="index2.php_option=com_content_task=view_id=526_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Mielipidekirjoitus: Suomen, Ruotsin ja Norjan on turvattava saamelaisten oikeudet</p>
<p>Saamelaisilta on evätty vuosisatoja itsemääräämisoikeus sekä oikeus maahan ja veteen. Monet saamelaiset eivät voi edelleenkään käyttää ihmisoikeuksiaan. Monet saamelaiset kohtaavat ennakkoluuloja ja rasismia, ja Pohjoismaiden saamelaisilla on yhteisiä kokemuksia kolonisaatiosta ja syrjinnästä, jotka ovat valtioiden harjoittaman politiikan seurausta. Olemme nyt tilanteessa, jossa saamelaisten kielet, kulttuurit ja elinkeinot ovat katoamassa.</p>
<p>Kansainoikeudellisesti alkuperäiskansoilla on erityiset oikeudet. Suomen, Ruotsin ja Norjan hallitusten vastuulla on turvata saamelaisten oikeudet, jotka johtuvat heidän asemastaan alkuperäiskansana.</p>
<p>Suomen, Ruotsin ja Norjan välisestä pohjoismaisesta saamelaissopimuksesta käydään parhaillaan neuvotteluja. Tarkoituksena on, että sopimuksessa määritellään ja sillä turvataan oikeudet, joita saamelaisilla on kansainvälisen oikeuden mukaisesti. Siinä tunnustetaan saamelaisten oikeudet alkuperäiskansana, ja sen lähtökohtana on ajatus siitä, että saamelaisten oikeudet menevät näiden kolmen maan kansallisten etujen edelle. YK:n alkuperäiskansojen (oikeuksien) erityisraportoija James Anaya korostaa, miten tärkeää on, että saamelaiskäräjät osallistuvat käynnissä olevaan työhön ja että Suomi, Ruotsi ja Norja ratifioivat sopimuksen.</p>
<p>Vaadimme politiikkaa, jonka lähtökohtana ovat saamelaisten oikeudet alkuperäiskansana ja joka poikkeaa nykyisistä syrjivistä rakenteista. Siten valtio voi turvata saamelaisten kielten, kulttuurien ja elinkeinojen säilymisen ja kehityksen kansainoikeuden mukaisesti. Katsomme, että pohjoismaisen saamelaissopimuksen ratifiointi voi edistää uutta järjestystä, jossa saamelaisilla on mahdollisuus osallistua ja vaikuttaa päätöksentekoon heitä koskevissa asioissa kaikilla tasoilla Pohjoismaissa.</p>
<p>Pohjoismaisen saamelaissopimuksen ratifiointi on tärkeä askel eteenpäin. Korostamme tänään kolmen Pohjoismaan neuvotteluvaltuuskunnille suunnatussa yhteisessä kirjoituksessamme, miten tärkeää on ratifioida sopimusteksti, jolla turvataan saamelaisten ihmisoikeudet. Korostamme myös, miten tärkeää on viedä neuvotteluja aktiivisesti eteenpäin, jotta ilmoitetusta viiden vuoden aikataulusta voidaan pitää kiinni.</p>
<p xml:lang="nob">Egil Olli</p>
<p>Norjan saamelaiskäräjien puheenjohtaja</p>
<p>Klemetti Näkkäläjärvi</p>
<p>Suomen saamelaiskäräjien puheenjohtaja</p>
<p xml:lang="nob">Sara Larsson</p>
<p>Ruotsin saamelaiskäräjien hallituksen puheenjohtaja</p>
<p xml:lang="nob">Susanne Nour</p>
<p>Tanskan ihmisoikeusinstituutin tasa-arvo-osaston johtaja</p>
<p xml:lang="nno">Eva Biaudet</p>
<p>Suomen vähemmistövaltuutettu</p>
<p>Pirkko Mäkinen</p>
<p>Suomen tasa-arvovaltuutettu</p>
<p xml:lang="fao">Kristina Winther Poulsen</p>
<p>Tasa-arvovaltuutettu Fäärsaaret</p>
<p xml:lang="nob">Poul Hansen</p>
<p>Grönlannin tasa-arvoneuvoston puheenjohtaja</p>
<p xml:lang="isl">Kristín Ástgeirsdóttir</p>
<p>Islannin tasa-arvokeskuksen johtaja</p>
<p xml:lang="smj">Sunniva Ørstavik</p>
<p>Norjan tasa-arvo- ja vähemmistövaltuutettu</p>
<p xml:lang="deu">Agneta Broberg</p>
<p>Ruotsin syrjintävaltuutettu</p>
<p xml:lang="vep">Veronica Larpes-Papadopoulou</p>
<p>Ahvenanmaan syrjintäasiamies</p>
</body></document>
