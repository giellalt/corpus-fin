<document xml:lang="fin" id="no_id"><header><title>Saamelaisnuorten taidetapahtuma huhtikuussa Inarissa – tubettaja Mansikkka tuomarina - Samediggi</title><genre code="admin"/><author><unknown/></author><year>2018</year><wordcount>222</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/02/23/saamelaisnuorten-taidetapahtuma-huhtikuussa-inarissa-tubettaja-mansikkka-tuomarina/</origFileName><parallel_text xml:lang="sme" location="samenuoraid_daiddadahpahus_cuongomanus_anaris_-_tubedeaddji_mansikkka_duopmarin.html"/><parallel_text xml:lang="smn" location="saminuorai_taaidatabahtus_cuanguimaanust_anarist_-_tubetteijee_mansikkka_tuamarin.html"/><parallel_text xml:lang="sms" location="saa_mnuori_cea_ppvuottpei_vv_aanrest_-_tube_tteei_mansikka_arvstooll_jen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaisnuorten taidetapahtuma huhtikuussa Inarissa – tubettaja Mansikkka tuomarina</p>
<p>Saamelaisnuorten taidetapahtuma järjestetään tänä vuonna 12.4. Inarissa. Vuoden 2018 taidetapahtuman teemana on <span type="quote">“oma ääni”</span> ja tapahtuman aiheina musiikki ja tubetus eli YouTube-videoiden kuvaaminen.</p>
<p>-Musiikki on myös muualla Suomessa aiheena tänä vuonna ja kun teemana on oma ääni, sopii tubetus myös oikein hyvin meille, kertoo Saamelaisnuorten taidetapahtuman tuottaja, Aleksi Ahlakorpi. Tubetus-kilpailun tuomarina tulee olemaan Mansikkka (Maiju Voutilainen), joka on yksi Suomen kuuluisimmista tubettajista. Hänen kanavaansa seuraa yli 160.000 ihmistä.</p>
<p>-On kyllä kiva saada tällainen kuuluisuus meille tuomariksi. Mansikkkahan kävi eilen Inarissa pitämässä tubetus-koulutusta nuorille ja sitä oli seuraamassa paikanpäällä satakunta nuorta ja lasta ja streamin kautta vielä lisää, iloitsee Ahlakorpi. Tämänvuotisen taidetapahtuman oli tarkoitus alunperin olla Vuotsossa, mutta Sodankylän kunnan pelastusviranomaisen mielestä Vuotson koulun Sali on liian pieni tapahtumalle.</p>
<p>-Ikävää ettemme päässeet Vuotsoon, mutta kyllähän tätä voi myös kutsua jo aika positiiviseksi ongelmaksi. Meillä on jo niin paljon saamelaisia ja saamenkielisiä nuoria, ettei meinaa löytyä tarpeeksi isoa paikkaa tapahtumalle. Myös lasten ja nuorten turvallisuus on meille hyvin tärkeää ja siihen liittyvät asiat on otettava hyvin huomioon tapahtumaa suunniteltaessa, painottaa Ahlakorpi.</p>
<p>Saamelaisnuorten taidetapahtuman järjestää Saamelaikäräjät. Tubetus-kilpailu tulee olemaan yhteistyössä Arktista pedagogiikkaa -hankkeen kanssa ja siinä on tuomarina Mansikkka. Tarkempia tietoja tapahtumasta tulee kouluille ja medialle myöhemmin.</p>
<p>Lisätietoa on osoitteessa Diehtu gávdno maiddai siidus: http://www.samediggi.fi/2018/01/21/saamelaisnuorten-taidetapahtuman-2018-lajeina-musiikki-ja-tubetus/ https://www.facebook.com/daiddadahpahus/</p>
<p>Aleksi Ahlakorpi</p>
<p>buvttadeaddji / tuottaja</p>
<p>Sámenuoraid dáiddadáhpáhus 010 839 3128</p>
<p>aleksi.ahlakorpi@samediggi.fi</p>
</body></document>
