<document xml:lang="fin" id="no_id"><header><title>Samediggi - Saamelaiskäräjät - Inarin Ijahis idja tarjoaa saamelaiskulttuurin koko kirjon</title><genre code="admin"/><author><unknown/></author><wordcount>369</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=315&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=315_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Inarin Ijahis idja tarjoaa saamelaiskulttuurin koko kirjon</p>
<p>Kuudetta kertaa Inarin kirkonkylällä 21.-22.8.09 järjestettävä alkuperäiskansojen musiikkitapahtuma Ijahis idja (Yötön yö) tuo yleisön nähtäväksi ja kuultavaksi saamelaiskulttuurin monet vivahteet. Yöttömän yön konserttiin huipentuvan musiikkitapahtuman ohjelmassa on paljon monipuolista koettavaa, nähtävää ja kuultavaa kaiken ikäisille kuten työpajoja, musiikkiseminaari ja nuorten konsertti.</p>
<p>Ijahis idjan päätapahtuman, lauantai-illan Yöttömän yön konsertin artisteissa on niin perinteisen saamelaismusiikin (joiun, livđen ja leu`ddin) taitajia, kuin myös modernia saamenkielistä populaarimusiikkia soittavia yhtyeitä. Erityisen iloisia Ijahis idjan järjestäjät ovat tänä vuonna siitä, että paikkakuntalaisia perinteisien musiikkityylien taitajia on saatu Yöttömän yön konserttiin näyttämään taitojaan.</p>
<p>Esiintyjiä festivaalille saapuu Suomen saamelaisalueen lisäksi Ruotsista ja Venäjältä. Rock-yhtye Mollet Kiirunasta tähdittää Yöttömän yön konserttia. Yhtye soittaa saamenkielistä rock-musiikkia rennolla tyylillä ja sen lavashow on näkemisen arvoinen! Mollet on kiertänyt saamelaisfestivaaleja ympäri Norjaa ja Ruotsia ja nyt on ensimmäinen kerta kun bändi esiintyy Inarissa. Yöttömän yön konsertin Suomen puolen saamelaisia esiintyjiä ovat mm. Ulla Pirttijärvi yhtyeineen, Somby ja Niillas Holmberg &amp; Roope Mäenpää. Ulla Pirttijärvi esittelee Ijahis idjassa uuden kokoonpanonsa jonka kanssa hän joikaa luontoaiheisia joikuja. Ullan muusikot säestävät joikuja ei niinkään musiikin keinoin, vaan tuottavat joiulle äänimaailmaa käyttäen hyväksi akustisten instrumenttien mahdollisuuksia.</p>
<p>Tämän vuoden Ijahis idjan alkuperäiskansavieraana on Aurora Borealis-ryhmä Pohjoisten kansojen instituutista Pietarista. Ryhmä edustaa monia Siperian alueen alkuperäiskansoja kuten eveneitä, nenetsejä ja jakuteja. Aurora Borealis-ryhmän ohjelmisto koostuu Pohjois-Siperian alkuperäiskansojen tansseista, instrumentaali- ja vokaalimusiikista sekä erilaisiin seremonioihin liittyvistä rituaaleista.</p>
<p>Jo perinteinen Ijahis idjan musiikkiseminaari käsittelee tänä vuonna teemaa <span type="quote">”Saamelaisten ja muiden alkuperäiskansojen perinnemusiikki globalisaation puristuksessa”</span>. Puhujina ovat Matti Morottaja <span type="quote">”Inarinsaamelainen musiikki”</span>, Annukka Hirvasvuopio-Laiti <span type="quote">”Saamelaiset musiikkisukupolvet”</span>, Igor Nabuk <span type="quote">”Venäjän alkuperäiskansojen musiikki”</span> sekä Marko Jouste aiheella ”Miten palauttaa unohtunutta perinnettä?”. Aiheeseen ”mitä saamelainen musiikki ja saameksi tehty musiikki merkitsee nuorten saamelaiselle identiteetille?” pureudutaan saamelaisnuorten puheenvuoroissa, joissa puhujina ovat mm. Niillas Holmberg, Milla Pulska ja Nils-Heikki Paltto. Musiikkiseminaarissa kuullaan myös elävää musiikkia. Tilaisuus järjestetään Saamelaismuseo Siidan auditoriossa ja se on avoin kaikille.</p>
<p>Lasten ja nuorten päivä perjantaina 21.8. sisältää musiikkityöpajoja koululaisille sekä nuorten konsertin. Opettajina musiikkityöpajoissa ovat mm. Annukka Hirvasvuopio-Laiti ja Aurora Borealis – ryhmän jäsenet. Nuorten konsertissa Ijahis idjan päälavalle pääsevät esiintymään saamelaisnuoret omine bändeineen, joiku- ja teatteriryhmineen. Päivän tapahtumiin osallistuu saamelaisnuoria ja -lapsia ympäri saamelaisaluetta.</p>
<p xml:lang="smn">www.ijahisidja.fi</p>
<p>Lisätietoja: Anna Näkkäläjärvi p. 040 840 0383,</p>
<p>Järjestäjät: Anára Sámisearvi ry. ,Saamelaiskäräjät, Saamelaisalueen koulutuskeskus SOGSAKK, SIIDA/Saamelaismuseo, Inarin kunta</p>
</body></document>
