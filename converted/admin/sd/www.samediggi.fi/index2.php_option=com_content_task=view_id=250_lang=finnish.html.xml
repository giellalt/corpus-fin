<document xml:lang="fin" id="no_id"><header><title>Samediggi - Saamelaiskäräjät - Nuorisojärjestö Suoma Sámi Nuorat</title><genre code="admin"/><author><unknown/></author><wordcount>531</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=250&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=250_lang=davvi.html"/><parallel_text xml:lang="smn" location="index2.php_option=com_content_task=view_id=250_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Nuorisojärjestö Suoma Sámi Nuorat</p>
<p type="title">Suoma Sámi Nuorat lisää yhteenkuuluvuutta</p>
<p>Suoma Sámi Nuorat rs. (ry.) on vuonna 1991 saamelaisnuorille perustettu nuorisojärjestö, jonka tarkoituksena on tukea aktiivisesti saamelaisnuorten toimintaa ja luoda saamelaisnuorille mahdollisuus vaikuttaa heitä koskeviin asioihin. Yhdistys on tarkoitettu 13–30-vuotiaille saamelaisnuorille ja sen toimialueeseen kuuluu koko Suomi pohjoisesta etelään.</p>
<p>Yhdistyksen toiminta on monipuolista vaihdellen poliittisesta toiminnasta rennompaan vapaa-ajan toimintaan. Se ottaa kantaa saamelaisnuoria koskeviin asioihin, osallistuu päätöksentekoon ja pyrkii järjestämään erilaisia tapahtumia, tapaamisia, konsertteja ja kursseja. Lisäksi se tahtoo vaikuttaa alkuperäiskansoja ja erityisesti niiden nuoria koskeviin asioihin.</p>
<p>Järjestön tavoite on vaikuttamisen lisäksi vahvistaa saamelaisnuorten identiteettiä ja kulttuurintuntemusta sekä verkostoitua muihin saamelaisnuorten järjestöihin ja muiden alkuperäiskansojen nuoriin. Pohjoismaista yhteistyötä onkin erittäin paljon: Ruotsin Sáminuorra-järjestön kanssa on jo luotu vakaat suhteet, ja yhteistä neljän maan nuorisojärjestöä suunnitellaan.</p>
<p>Suoma Sámi Nuorat -yhdistyksen hallitus koostuu viidestä varsinaisesta jäsenestä ja viidestä varajäsenestä. Puheenjohtaja, varapuheenjohtaja ja sihteeri kuuluvat varsinaisiin jäseniin.</p>
<p>Kuvassa Suomen kulttuuri- ja opetusministeri Stefan Wallin avasi Saamelaiskäräjien nuorisoneuvoston ja Suomen saamelaisnuoret ry:n järjestämän tilaisuuden YK:n alkuperäiskansojen pysyvän forumin yhteydessä New Yorkissa vuonna 2012.</p>
<p>Hallituksen puheenjohtajana toimii tällä hetkellä Tuomas Aslak Juuso, Gáijjot Ánte Issahá Duommá, joka valittiin huhtikuussa 2012 toimeen jo seitsemättä kertaa. Tuomas Aslak on 28-vuotias poromies Käsivarresta. SSN:n toimintaan hän päätyi 2000-luvun alussa, kun <span type="quote">”kaksi Inarin kaveria, Paltto ja Länsman, nappasivat mukaan Toivoniemestä”</span>, jossa Juuso kävi tuolloin porotalouskoulua. Tuomas Aslak valittiin vuonna 2008 historian nuorimpana edustajana Suomen Saamelaiskäräjille, mutta vuodet ovat kuljettaneet Tuomas Aslakin mukaan kansainväliseen politiikkaan ja nykyisin hän toimii myös YK:n alkuperäiskansojen forumin kansainvälisen alkuperäisnuorten jaoston puheenjohtajana.</p>
<p>Varapuheenjohtajan tehtäviä hoitaa Anne-Maria Magga. Muut hallituksen jäsenet ovat Aletta Lakkala, Unna-Maari Pulska ja Sara Wesslin. Varajäseninä toimivat Mikkel Näkkäläjärvi, Rosa-Máren Magga, Aslak Holmberg, Leena-Maaret Niittyvuopio sekä Ida-Maria Helander.</p>
<p>Kuvassa Tuomas-Aslak Juuso, Sara Wesslin ja Sauli Laiti.</p>
<p>Kuvassa SSN:n hallituksen jäsenet Ida Helander ja Aletta Lakkala ovat UNPFII:ssa New Yorkissa.</p>
<p>Kuvassa ovat SSN:n hallituksen jäsenet Aslak Holmberg ja Unna-Maari Pulska Rákkasrodassa saamelaisnuorten yhteisessä tapaamisessa.</p>
<p>Kuvassa on SSN:n tyttöjoukkue voitettuaan kultaa saamenmestaruuskisoissa Umeåssa. Kuvassa vasemmalta takana Rosa-Máren Magga, Elli-Marja Hetta, Anni Koivisto ja Anne Halonen. Edessä vasemmalta Anna-Katariina Feodoroff, Leena Niittyvuopio, Karen-Anni Hetta, Sari Sarre, Laura Niittyvuopio ja Unna-Maari Pulska.</p>
<p type="title">SSN toteuttaa projekteja ja lähettää edustajiaan kansainvälisiin konferensseihin</p>
<p>Suoma Sámi Nuorat on järjestänyt monenlaista toimintaa, ja tulevaisuuden näkymät ovat vilkkaat. Viime vuosien näkyvimpiä tapahtumia ovat olleet lokakuussa 2008 TV-uutisissakin näkynyt pukumielenosoitus (gáktemiellačájahus), sekä salibandyn saamenmestaruuskisat, jotka ovat muodostuneet jo vuosittaiseksi perinteeksi keräten yhteen saamelaisnuoria ympäri saamenmaan.</p>
<p>Vuonna 2007 SSN oli järjestämässä isompaa Gávnnadeapmi-kokoontumista. Tuolloin paljon saamelaisnuoria Suomesta, Ruotsista, Norjasta ja Venäjältä kokoontui keskustelemaan saamelaisnuorten tulevaisuudesta saamelaispolitiikassa ja -yhteisössä. Järjestö on osallistunut moniin muihinkin kansainvälisiin seminaareihin, myös saamelaisyhteisön ulkopuolella. Esimerkiksi vuonna 2012 SSN järjesti yhdessä Saamelaiskäräjien nuorisoneuvoston ja Suomen ulkoministeriön kanssa New Yorkin UNPFII:n (United Nations Permanent Forum for Indigenous Issues) yhteydessä sivutapahtuman nuorten vaikuttamismahdollisuuksista.</p>
<p>Hallituskauden suurin projekti on ollut kuitenkin yhdistyksen päivitetyt nettisivut. Nettisivut palvelevat SSN:n keskeisiä tavoitteita, joihin kuuluu saamelaisnuorten tavoittaminen maanlaajuisesti sekä yhdistyksen toiminnasta tiedottaminen.</p>
<p>Lähitulevaisuudessa SSN suunnittelee muun muassa Gávnnadeapmi 2:sta Ruotsin ja Norjan puolen saamelaisnuorten järjestöjen kanssa sekä aloittavansa rekrytointikampanjan, jonka tarkoituksena on tehdä SSN:n toimintaa näkyvämmäksi ja kiinnostavaksi nuorten silmissä.</p>
<p>Suoma Sámi Nuorat ry:n hallitus ylläpitää omaa blogia, jonka kautta tiedotetaan järjestön projekteista, tapahtumista ja asioista missä SSN on ollut mukana.</p>
<p>Linkkejä:</p>
<p>Suoma Sámi Nuorat ry:n blogi</p>
<p>Suoma Sámi Nuorat Facebookissa</p>
</body></document>
