<document xml:lang="fin" id="no_id"><header><title>Samediggi - Saamelaiskäräjät - Wimme ja SlinCraze Ijahis idjassa Inarissa</title><genre code="admin"/><author><unknown/></author><wordcount>200</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=503&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=503_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Wimme ja SlinCraze Ijahis idjassa Inarissa</p>
<p>Ijahis idja -alkuperäiskansojen musiikkitapahtuma tuo Inariin tänä vuonna saamelaisen äänitaiturin Wimmen. Vuonna 2010 Wimmeltä ilmestyi albumi <span type="quote">”Mun”</span> ja tämän vuoden Ijahis idjassa hän esittää mm. materiaalia uudelta levyltään. Wimme on yksi kansainvälisesti tunnetuimmista saamelaisartisteista ja hänen uusin levynsä on ollut maailmalla myyntimenestys.</p>
<p>Ijahis idjan järjestäjät ovat iloisia että Wimme saadaan Inariin konsertoimaan. – Tänä vuonna Ijahis idjan teemana on Eatnama jienat eli Maan äänet. Wimmen musiikki sopii teemaan täydellisesti. Hän on äänenkäytön mestari ja hallitsee joikuperinteen. Wimme myös opettaa lasten työpajoissa ja näin hänen osaamisensa siirtyy nuoremmille sukupolville, festivaalijohtaja Anna Näkkäläjärvi kertoo.</p>
<p type="title">Ijahis idja! -konsertissa tiukka kattaus saamelaista rokkia ja räppiä</p>
<p>Ijahis idja - alkuperäiskansojen musiikkitapahtuma järjestetään Inarin kirkonkylällä kahdeksatta kertaa 19.–21.8.2011. Festivaali on vakiinnuttanut asemansa tärkeimpänä saamelaismusiikkia esittelevänä tapahtumana Suomessa. Ijahis idjan päätapahtuma on lauantaina 20.8. järjestettävä Ijahis idja! -konsertti, jossa Wimmen lisäksi esiintyvät mm. räppäri Slincraze Mázesta ystävineen, Niillas Holmberg ja SomBy. Kattavan populäärimusiikkitarjonnan lisäksi Ijahis idja! -konsertissa kuullaan jälleen myös perinteistä joikua mm. yhteispohjoismaisen Joikaajien yhdistyksen jäsenien esittämänä ja alkuperäiskansojen musiikkia.</p>
<p>Ijahis idja -tapahtuman järjestävät yhteistyössä Anára Sámisearvi, Saamelaiskäräjät, Saamelaisalueen koulutuskeskus, Saamelaismuseo Siida, Inarin kunta, Saamelainen lastenkulttuurikeskus ja Giellagas-instituutti.</p>
<p>Lisätietoja festivaalijohtaja Anna Näkkäläjärveltä, anna.nakkalajarvi(at)samediggi.fi, puh. +358108393148 ja tapahtuman verkkosivuilta osoitteesta www.ijahisidja.fi.</p>
</body></document>
