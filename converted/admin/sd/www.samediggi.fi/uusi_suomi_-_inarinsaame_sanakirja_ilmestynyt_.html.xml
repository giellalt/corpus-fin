<document xml:lang="fin" id="no_id"><header><title>Uusi suomi - inarinsaame sanakirja ilmestynyt! - Samediggi</title><genre code="admin"/><author><unknown/></author><year>2019</year><wordcount>147</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/16/uusi-suomi-inarinsaame-sanakirja-ilmestynyt/</origFileName><parallel_text xml:lang="smn" location="udda_suoma_-_anaraskiela_sanikirje_almostui_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Uusi suomi – inarinsaame sanakirja ilmestynyt!</p>
<p>Uusi suomi – inarinsaame sanakirja sisältää perinteisten sanojen lisäksi uudissanoja, joita on luotu inarinsaamenkielisen opetuksen ja muun kielenkäytön tarpeita varten. Taarna Valtonen on muokannut suomi – inarinsaame sanaston Marja-Liisa Olthuisin kokoaman sanastomateriaalin pohjalta.</p>
<p>– Painettua sanakirjaa on työstetty pitkään, lähes 20 vuotta. Sanastoa on toki saanut kokeilumonisteena jo vuosia, mutta kyllä tämä on todellakin odotettu painos, iloitsee oppimateriaalisihteeri Hannu Kangasniemi.</p>
<p>Sanakirjasta löytyy hakusanaa vastaava inarinsaamen sanan perusmuoto ja sitä vastaava taivutusmuoto, jonka avulla käyttäjä voi hahmottaa sanojen muut taivutusmuodot. Lisäksi tähän painettuun kirjaan on merkitty puolipitkät konsonantit pistemerkinnällä konsonantin alle ja myös vokaalien pituusmerkinnät löytyvät kirjasta.</p>
<p>– Digitaalisten sanakirjojen maailmassa on selkeästi tilaa vielä painetuille kirjoille, jatkaa Kangasniemi, kaikki eivät ole tottuneet käyttämään sähköisiä sanakirjoja ja vaikkapa mökillä tai metsällä on mukava selailla käsin kosketeltavaa versiota.</p>
<p>Uusia kirjoja voi tilata Saamelaiskäräjien koulutus- ja oppimateriaalitoimistosta . Kirjaa myy myös Duodji Shop .</p>
</body></document>
