<document xml:lang="fin" id="no_id"><header><title>Seminaari saamelaisnuorten kokemasta seksuaalisesta häirinnästä ja -väkivallasta sekä digitaalisen tarinankerronnan työpaja itsemurhien ehkäisemiseksi - Samediggi</title><genre code="admin"/><author><unknown/></author><year>2018</year><wordcount>385</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/08/21/seminaari-saamelaisnuorten-kokemasta-seksuaalisesta-hairinnasta-ja-vakivallasta-seka-digitaalisen-tarinankerronnan-tyopaja-itsemurhien-ehkaisemiseksi/</origFileName><parallel_text xml:lang="sme" location="seminara_samenuoraid_vasihan_seksualalas_headusteamis_ja_-veahkavalddis_sihke_digitalalas_muitaleami_bargobadji_iessoardimiid_eastadeami_dihtii.html"/><parallel_text xml:lang="smn" location="seminaar_saminuorai_kuahtam_seksuaallii_heemadmist_ja_-viehavaaldist_sehe_digitaallii_mainastallam_pargopaaja_jiessuurmij_estiman.html"/><parallel_text xml:lang="sms" location="seminaar_saa_mnuori_seksuaal_laz_heammummsest_da_viokkvaa_ldest_di_digitaal_laz_musttlem_tuajjpaa_jj_jiocchiavtummsi_coggma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Seminaari saamelaisnuorten kokemasta seksuaalisesta häirinnästä ja -väkivallasta sekä digitaalisen tarinankerronnan työpaja itsemurhien ehkäisemiseksi</p>
<p><em type="italic">Saamelaiskäräjien nuorisoneuvosto järjestää 5. lokakuuta seminaarin saamelaisnuorten kokemasta seksuaalisesta häirinnästä ja -väkivallasta sekä saamelaisnuorille tarkoitetun digitaalisen tarinankerronnan työpajan 5.-7. lokakuuta yhteistyössä muiden toimijoiden kanssa Inarissa. </em></p>
<p type="title">Seminaari saamelaisnuorten kokemasta seksuaalisesta häirinnästä ja -väkivallasta 5.10.2018</p>
<p>Seminaarissa pohditaan, kuinka taataan saamelaislapsille ja -nuorille turvallinen kasvuympäristö, mitä on seksuaalinen häirintä- ja väkivalta, mitä voidaan tehdä sen estämiseksi sekä kuinka tulee toimia, jos itse kokee seksuaalista häirintää tai -väkivaltaa. Seminaari koostuu ammattilaisten puheenvuoroista, saamelaisnuorten omista kokemuksista sekä työpajoista. Seminaari on kaikille avoin ja maksuton ja se järjestetään Saamelaiskulttuurikeskus Sajoksessa Inarissa.</p>
<p>Nuorisoneuvoston vuoden 2018 teemana on tuoda näkyväksi saamelaisnuorten kohtaamaa seksuaalista häirintää ja -väkivaltaa ja etsiä siihen puuttumiskeinoja. Norjan Saamelaiskäräjien nuorisopoliittinen lautakunta (SáNuL) on nostanut esille, että saamelaiset naiset, miehet ja lapset kokevat usein seksuaalista häirintää ja SáNuL näkee asian yhteiskunnalliseksi ongelmaksi, johon koko yhteiskunnan tulee puuttua.</p>
<p type="title">Digitaalisen tarinankerronnan työpaja 5.-7.10.2018</p>
<p>Työpajan tavoitteena on jakaa tarinankerronnan avulla kokemuksia ja ideoita itsemurhien ehkäisystä ja mielen hyvinvoinnin tukemisesta saamelaisnuorten yhteisöissä. Osallistujat oppivat, kuinka kertomuksesta tehdään digitaalinen tarina hyödyntäen Adobe Final Cut Pro -ohjelmaa. Työpaja huipentuu siihen, että osallistujat jakavat tarinansa ryhmälle.</p>
<p>Digitaalisen tarinankerronnan työpajaan voi osallistua 16-30-vuotiaita saamelaisnuoria, jotka työskentelevät ammattitaitoisen fasilitaattoritiimin kanssa. Digitaalisen tarinankerronnan menetelmä tukee osallistujia käyttämään teknologiaa omien tarinoidensa kerronnassa. Fasilitaattorit tarjoavat osallistujille syötteen, joka auttaa heitä aloittamaan tarinan rakentamisen. Osallistujat voivat laatia tarinansa yksin tai pienissä ryhmissä. Tarinat keskittyvät mielenterveyteen ja mielen hyvinvointiin, itsemurhien ehkäisyyn, psyykkiseen kestävyyteen ja yhteisön toimintaan saamelaisnuorten näkökulmasta.</p>
<p>Tarinat nauhoitetaan, ja niitä voidaan jakaa muille yleisöille seminaareissa ja tapahtumissa ja/tai internetissä. Tutkijat käyttävät tarinoita tutkimusaineistona kehittääkseen ymmärrystä siitä, kuinka mielenterveyttä voidaan edistää ja itsemurhia ehkäistä arktisen alueen alkuperäiskansoihin kuuluvien nuorten keskuudessa. Tarinoiden rakentamisen lisäksi osallistujat kuulevat arktisen neuvoston ja sen kestävän kehityksen työryhmän työstä, itsemurhien ehkäisystä ja tutkimusetiikasta.</p>
<p>Työpajan järjestää Suomen saamelaiskäräjien nuorisoneuvosto yhteistyössä kanadalaisen asiantuntijatiimin, sosiaali- ja terveysministeriön ja arktisen neuvoston kanssa. Se on osa arktisen neuvoston projektia Circumpolar Resilience, Engagement and Action Through Story (CREATeS). Työpajan työskentelykieli on englanti, mutta tulkkaus saamen kielille on tarjolla.</p>
<p>Työpaja on osa arktisen alueen kansallisten työpajojen sarjaa. Sajoksessa, Inarissa, järjestetään 30.1.-1.2.2019 sarjan päättävä työpaja, johon voi osallistua arktisen alueen eri alkuperäiskansojen nuoria.</p>
<p><em type="italic">Lisätietoja: </em></p>
<p>Risten Mustonen, Nuorisoneuvoston puheenjohtaja, risten.mustonen@samediggi.fi, 040 529 60 93</p>
<p>Kaisa Tapiola-Länsman, Nuorisosihteeri Saamelaiskäräjät, kaisa.tapiola-lansman@samediggi.fi, 050 382 5179</p>
<p><em type="italic">Digitaalisen tarinankerronnan työpaja: </em></p>
<p>Meri Larivaara, Neuvotteleva virkamies, Sosiaali- ja terveysministeriö, meri.larivaara@stm.fi, 050 563 3634</p>
</body></document>
