<document xml:lang="fin" id="no_id"><header><title>Porojen laidunrauha turvattava poikkeuksellisissa olosuhteissa - Samediggi</title><genre code="admin"/><author><unknown/></author><year>2020</year><wordcount>284</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/04/02/porojen-laidunrauha-turvattava-poikkeuksellisissa-olosuhteissa/</origFileName><parallel_text xml:lang="sme" location="bohccuid_guohtunrafi_galga_dorvvastit_spiehkastat_diliin.html"/><parallel_text xml:lang="smn" location="poccui_kuattumraavhu_kalga_turvid_spiekastahlijn_tiilijn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Porojen laidunrauha turvattava poikkeuksellisissa olosuhteissa</p>
<p><em type="italic">Porojen laidunrauha ja poronhoidon yleiset toimintaedellytykset on turvattava poikkeuksellisissa olosuhteissa. Saamelaiskäräjät vetoaa Metsähallitukseen, että se pidättäytyisi kuluvan kevään ja kesäkauden osalta pyynti- ja kulkulupien myöntämisestä saamelaisten kotiseutualueella ja tehostaisi valvontaa luvattoman liikkumisen estämiseksi. </em></p>
<p>Kuluva talvi on ollut Pohjois-Suomessa poikkeuksellisen runsasluminen. Lumitilanne ja jääkerrokset lumipeitteen keskellä ovat vaikeuttaneet ja estäneet porojen luonnollista ravinnon saantia erityisesti lupottomilla talvilaidunalueilla. Vallitsevan tilanteen takia porot ovat ajankohtaan nähden heikommassa kunnossa ja näissä olosuhteissa porot ovat myös hyvin herkkiä ulkopuolisille häiriöille.</p>
<p><span type="quote">”Tämä talvi on erityisen vaikea poronhoitajille ja kaikesta ylimääräisestä häiriöstä aiheutuu merkittävää lisätyötä. Esimerkiksi metsästäjät tai moottorikelkkailijat voivat aiheuttaa poroelon hajoamisen ja tarpeeton liikkuminen heikentää jo ennestään heikossa kunnossa olevia poroja edistäen porokuolemia ja nostaen lisäravinnon tarvetta”</span>, sanoo puheenjohtaja Tuomas Aslak Juuso haastavasta tilanteesta.</p>
<p>Suomen hallitus on kehottanut viruspandemian vuoksi välttämään kaikkea tarpeetonta liikkumista viruksen leviämisen estämiseksi. Saamelaiskäräjät vetoaakin Metsähallitukseen, että se lopettaisi vallitsevissa poikkeusolosuhteissa ulkopaikkakuntalaisille suunnatun lupamyynnin saamelaisten kotiseutualueella sekä harkitsisi jo myytyjen lupien peruuttamista kuluvan kevään ja kesän osalta.</p>
<p>Lisäksi Saamelaiskäräjät ystävällisesti kannustaa Metsähallitusta tehostamaan luvattoman ja vahinkoa aiheuttavan liikkumisen valvontaa ja ohjeistamaan paikkakuntalaisia maastossa liikkuessaan.</p>
<p>”Olisi myös tärkeää, että paikkakuntalaiset ottaisivat tilanteen huomioon. Maastossa liikkuessa tulisi kiinnittää huomiota erityiseen varovaisuuteen ja huolellisuuteen, jotta ylimääräisten vahinkojen aiheuttamiselta poroelinkeinolle voitaisiin välttyä, jatkaa II varapuheenjohtaja Leo Aikio.</p>
<p>Saamelaiskäräjät on huolissaan ulkopaikkakuntalaisten metsästäjien ja huvikelkkailijoiden tarpeettomasta liikkumisesta saamelaisten kotiseutualueella myös vallitsevan koronavirustilanteen takia. Mikäli koronavirus tarttuisi esimerkiksi yksittäisen tokkakunnan pieneen poronhoitajayhteisöön, voisi tämä olla kohtalokasta koko kyseisen tokkakunnan poronhoidolle vallitsevissa erityisolosuhteissa.</p>
<p>Poronhoito on tärkeä osa saamelaiskulttuuria sekä niin Lapin kuin saamelaisten ruokaturvaa, ravintoautonomiaa ja toisaalta kriisioloissa Suomen kansallista huoltovarmuutta.</p>
<p>Saamelaiskäräjien vetoomus Metsähallitukselle 1.4.2020</p>
<p type="title">Lisätietoja:</p>
<p>puheenjohtaja Tuomas Aslak Juuso puh. 040 687 3394, tuomas.juuso(at)samediggi.fi</p>
<p>II varapuheenjohtaja Leo Aikio puh. 040 621 6505, leo.aikio(at)samediggi.fi</p>
<p><em type="italic">Kuva: Tarja Länsman </em></p>
</body></document>
