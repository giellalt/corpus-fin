<document xml:lang="fin" id="no_id">
  <header>
    <title>Samediggi - Saamelaiskäräjät - Aslak Satokangas (2011)</title>
    <genre code="admin"/>
    <author>
      <unknown/>
    </author>
    <wordcount>188</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="albbas@gmail.com"/>
    <multilingual>
      <language xml:lang="fin"/>
    </multilingual>
    <origFileName>http://www.samediggi.fi/index2.php?option=com_content&amp;task=view&amp;id=485&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=485_lang=davvi.html"/>
    <parallel_text xml:lang="smn" location="index2.php_option=com_content_task=view_id=485_lang=anaras.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Aslak Satokangas (2011)</p>
    <p>Olen 18-vuotias saamelainen nuori, kotoisin Lemmenjoen Äivihjärveltä. Äitini puolelta olen Aikion sukua. Olen syntynyt kaksikieliseen perheeseen. Äidinkieleni on pohjoissaame, jonka olen oppinut rinnakkain suomen kielen kanssa.</p>
    <p>Olen ollut pohjoissaamenkielisessä päiväkodissa Inarissa ja käynyt saamenkielisen peruskoulun ala-asteen Menesjärvellä ja yläasteen Inarissa. Nyt opiskelen Saamelaisalueen koulutuskeskuksessa, Toivoniemessä porotalousyrittäjäksi ja vuorojaksoina Ivalon lukiossa. Tavoitteenani on suorittaa tutkinnot näissä oppilaitoksissa.</p>
    <p>Olen pienestä pojasta saakka ajatellut alkavani poromieheksi ja asuvani pohjoisessa. Saamelaisuus, porot ja Lappi ovat minulle tärkeitä. Tästä syystä olenkin halunnut jatkaa esi-isieni perintöä, porohoitoa ja opiskella poromiehen ammattiin. Porotöiden lisäksi harrastuksiini on aina kuulunut urheilu. Peruskouluaikana hiihto ja yleisurheilu olivat mieleisiä. Nykyisin harrastan salibandya.</p>
    <p>Saamelaisuus on osa minua. Se on minulle arkipäivää eikä minun tarvitse itse sitä erikseen määritellä. Minun saamelaisuuteeni kuuluvat perhe, suku, kieli, porot ja muut luontaiselinkeinot sekä pukeutuminen saamenpukuun. Lapinpuku on minulle lähinnä juhlapuku, jota käytän erityisesti perhe- tai sukujuhlissa, mutta myös muissakin tilaisuuksissa, joissa edustan saamelaisia.</p>
    <p>Tulevaisuudestani toivon, että meillä jatkossakin olisi hyvät elämisen edellytykset täällä pohjoisessa. Pitäisi olla sellaisia koulutuspaikkoja ammatteihin, joita täällä tarvitaan ja joilla täällä pärjää. Meillä pitäisi löytyä täällä työpaikkoja, jotta opiskelujen perässä lähteneet nuoret voisivat palata opiskelujen jälkeen kotiseudulle.</p>
  </body>
</document>
