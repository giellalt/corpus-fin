<document xml:lang="fin" id="no_id"><header><title>Ehdotus saamelaisten totuus- ja sovintokomissioksi valmis - Samediggi</title><genre code="admin"/><author><unknown/></author><year>2020</year><wordcount>256</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/11/14/ehdotus-saamelaisten-totuus-ja-sovintokomissioksi-valmis/</origFileName><parallel_text xml:lang="sme" location="evttohus_samiid_duohtavuohta-_ja_soabadankomisuvdnan_valmmas.html"/><parallel_text xml:lang="smn" location="iavtuttas_sammilij_tuotavuota-_ja_sovadattamkomission_vaalmas.html"/><parallel_text xml:lang="sms" location="e_tkkos_saa_mi_tuodasvuott-_da_suavadvuottkomission_vaalmas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ehdotus saamelaisten totuus- ja sovintokomissioksi valmis</p>
<p>Saamelaisten totuus- ja sovintokomission asettamista koskevat neuvottelut on saatu päätökseen valtion, Saamelaiskäräjien ja Kolttien kyläkokouksen välillä. Valtioneuvosto on käsitellyt ja hyväksynyt ehdotuksen saamelaisten totuus- ja sovintokomissioksi iltakoulussaan 13.11.2019. Ehdotus etenee Saamelaiskäräjien ja Kolttien kyläkokouksen käsiteltäväksi.</p>
<p>Tavoitteena on asettaa viisijäseninen komissio, joka olisi toiminnassaan itsenäinen ja riippumaton. Ehdotus saamelaisten totuus- ja sovintokomission asettamiseksi sisältää muun muassa komission toimeksiannon, työn tavoitteet ja tehtävät, ja niistä tiedotetaan lisää myöhemmin. Saamelaiskäräjien kokous käsittelee ehdotusta saamelaisten totuus- ja sovintokomissioksi kokouksessaan 17.-18.12.2019.</p>
<p>– Perusteellisen valmistelun ja sekä Sipilän että Rinteen hallitusten kanssa käytyjen neuvottelujen jälkeen olemme päässeet siihen pisteeseen, että voin tuoda viimein ehdotuksen saamelaisten totuus- ja sovintokomission perustamiseksi Saamelaiskäräjien hallituksen ja kokouksen käsittelyyn, sanoo Saamelaiskäräjien puheenjohtaja Tiina Sanila-Aikio.</p>
<p>– Suoritetuissa kuulemisissa saamen kansa on edellyttänyt valtiolta sitoutumista. Saamelaiset odottavat, että vääryydet selvitetään ja oikaistaan ja ettei vääryyksiä enää koskaan tapahtuisi. Valmistelun aikana olen saanut tietää vakavia, yksittäisille saamelaisille tapahtuneita tragedioita. Näistä tapahtumista koostuu saamen kansan yhteinen historia ja selviämistarina. Saamelaiskäräjien ja Kolttien kyläkokouksen on punnittava, halutaanko, että tapahtunut tehdään näkyväksi, Sanila-Aikio jatkaa.</p>
<p>Suomen hallitus on Saamelaiskäräjien esityksestä aloittanut saamelaisasioita käsittelevän totuus- ja sovintoprosessin valmistelun lokakuussa 2017. Saamelaiskäräjien kokous esitti käymässään lähetekeskustelussa 9.2.2018, että prosessista järjestettäisiin saamelaisten kuulemisia niin saamelaisten kotiseutualueella kuin sen ulkopuolellakin. Valtioneuvoston kanslia julkaisi raportin kuulemisista 26.11.2018 . Saamelaiskäräjät päätti kokouksessaan 18.12.2018 edetä totuus- ja sovintoprosessissa ja esittää Suomen valtiolle totuus- ja sovintokomission perustamista sekä mandaattineuvottelujen aloittamista. Saamelaiskäräjien hallitus valtuutettiin neuvottelemaan mandaattia valtion kanssa</p>
<p>Valtioneuvoston tiedote 13.11.2019; Saamelaisten totuus- ja sovintokomission asettaminen etenee</p>
<p type="title">Lisätietoja:</p>
<p>Saamelaiskäräjien puheenjohtaja Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</body></document>
