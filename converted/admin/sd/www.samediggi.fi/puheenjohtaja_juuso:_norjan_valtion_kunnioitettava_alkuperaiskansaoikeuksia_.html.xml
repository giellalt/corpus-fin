<document xml:lang="fin" id="no_id"><header><title>Puheenjohtaja Juuso: “Norjan valtion kunnioitettava alkuperäiskansaoikeuksia” - Samediggi</title><genre code="admin"/><author><unknown/></author><year>2023</year><wordcount>179</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/02/puheenjohtaja-juuso-norjan-valtion-kunnioitettava-alkuperaiskansaoikeuksia1/</origFileName><parallel_text xml:lang="eng" location="president_juuso:_the_state_of_norway_must_respect_the_rights_of_indigenous_people_.html"/><parallel_text xml:lang="sme" location="sagajodiheaddji_juuso:_norgga_stahta_galga_gudnejahttit_eamialbmotvuoigatvuodaid_.html"/><parallel_text xml:lang="smn" location="saavajodetteijee_juuso:_taaza_staata_kalga_kunnijattid_algaaalmugvuoigadvuodaid_.html"/><parallel_text xml:lang="sms" location="saaggjaa_dtee_jj_juuso:_taarr_riikk_algg_ci_sttjed_alggmeervuoiggadvuodid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Juuso: <span type="quote">“Norjan valtion kunnioitettava alkuperäiskansaoikeuksia”</span></p>
<p><em type="italic">Saamelaisnuoret ovat osoittaneet mieltään Oslossa Norjan öljy- ja energiaministeriössä Fosenin tuulivoimapuistoja vastaan. Mielenosoitus alkoi torstaina 23. helmikuuta 500 päivää sen jälkeen, kun Norjan korkein oikeus totesi tuomiossaan, että Fosenin tuulivoimalat on rakennettu ilman voimassa olevaa toimilupaa rikkoen saamelaisten oikeutta harjoittaa omaa kulttuuriaan. Mielenosoittajat vaativat korkeimman oikeuden tuomion toimeenpanoa ja 150 laittoman tuulivoimalan purkamista alueeltaan. Juuso yhtyy Norjan alueen saamelaisten vaatimuksiin tuomion toimeenpanosta. </em></p>
<p>Saamelaiskäräjien puheenjohtaja Tuomas Aslak Juuso ymmärtää hyvin saamelaisten turhautumisen tuulivoimapuistoon liittyvässä asiassa. – Tuen Norjan puolen saamelaisia heidän vaatimuksissaan. Saamelaisille alkuperäiskansana kuuluvia oikeuksia tulee kunnioittaa ja aidosti toteuttaa. Fosenin tapauksessa Norjan hallituksen on viipymättä toimeenpantava korkeimman oikeuden ratkaisu, sanoo Juuso.</p>
<p>Mielenosoitus aloitettiin, kun tuomion antamisesta oli kulunut 500 päivää ilman minkäänlaisia toimenpiteitä. Puheenjohtaja Juuso ihmetteleekin, miksei Norjan valtio ole toteuttanut oman oikeuslaitoksensa ratkaisuja. – Minusta se on käsittämätöntä, eikä osoita Norjan valtiolta alkuperäiskansaoikeuksien kunnioittamista, Juuso toteaa.</p>
<p>Norjan korkein oikeus totesi tuomiossaan Norjan valtion rikkovan alkuperäiskansan kulttuuria suojaavaa YK:n kansalais- ja poliittisia oikeuksia koskevan yleissopimuksen 27 artiklaa. Sopimuksella on myös Suomessa lain voima.</p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso(at)samediggi.fi</p>
</body></document>
