<document xml:lang="fin" id="no_id"><header><title>Samediggi - Saamelaiskäräjät - Vuoden Kieliteko-palkinto on kolttaraanu</title><genre code="admin"/><author><unknown/></author><wordcount>142</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1166&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1166_lang=davvi.html"/><parallel_text xml:lang="smn" location="index2.php_option=com_content_task=view_id=1166_lang=anaras.html"/><parallel_text xml:lang="sms" location="index2.php_option=com_content_task=view_id=1166_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Vuoden Kieliteko-palkinto on kolttaraanu</p>
<p>Tämän vuotisen Kieliteko-palkinnon on valmistanut kolttasaamelainen <em type="italic">Aune Mettäpuro </em>Sevettijärveltä. Palkinto on käsityö, pystykangaspuilla valmistettu perinteinen kolttaraanu. </p>
<p>Saamen kielineuvosto myöntää joka toinen vuosi Kieliteko-palkinnon. Vuonna 2015 Kieliteko-palkinto on osoitettu Mielenterveystalo.fi -yhteistyöhankkeelle. Kieliteko-palkinnon tarkoitus on antaa tunnustusta saamen kielen aseman ja saamenkielisten palvelujen edistämiseksi tehdystä ansiokkaasta ja merkittävästä työstä Suomessa.</p>
<p><span type="quote" xml:lang="fkv">”Kolttaraanua”</span> on ennen aikaan käytetty kolttasaamelaisessa perheessä villapeittona. Kolttaraanu on lampaanvillasta valmistettuna hyvin lämmin. Matkalle lähdettäessä esim. pororaidolla ahkiossa tai sanissa, raanuun oli hyvä kääriä lämpimään vaikkapa pienet lapset.</p>
<p>Perinteinen kolttaraanu kudotaan pystykangaspuilla ja se valmistetaan lampaan villasta värttinällä kehrätyistä villalangoista. Raanun perinteisiä värejä ovat valkoinen, musta ja punainen. Kolttaraanun aloitus pirta-nauhasta on erikoinen; loimilangat kudotaan pirtanauhaan johon muodostuu kolttaraanulle ominainen ruutukuvio. Pirtanauha kiinnitetään raanupuiden yläpuuhun, jossa on reiät raanun aloituksen kiinnittämistä varten. Raanun lopetukseen palmikoidaan kolttaraanulle ominaiset ns.<span type="quote">”-riekonjalka”</span>-palmikoinnit.</p>
<p>Nykyään tätä kolttasaamelaisten perinteistä raanua käytetään enimmäkseen seinävaatteena.</p>
<p>(Kuva Anni Näkkäläjärvi)</p>
</body></document>