<document xml:lang="fin" id="no_id"><header><title>Samediggi - Saamelaiskäräjät - Saamelaiskulttuurikeskuksen uusi nimikilpailu</title><genre code="admin"/><author><unknown/></author><wordcount>701</wordcount><conversion_status type="standard"/><availability><free/></availability><origFileName>http://www.samediggi.fi/index2.php?option=com_content&amp;task=view&amp;id=348&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=348_lang=davvi.html"/><parallel_text xml:lang="smn" location="index2.php_option=com_content_task=view_id=348_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Saamelaiskulttuurikeskuksen uusi nimikilpailu</p>
<p>Hankkeen taustaa ja kilpailun säännöt sekä nimiehdotukset. Molempien kierrosten nimiehdotuksiin linkki tämän sivun lopussa.</p>
<p>Saamelaiskulttuurikeskuksen esittely</p>
<p>Inarin kirkonkylään Juutuanjoen rannalle rakennettavaan saamelaiskulttuurikeskukseen tulee toimitilat Saamelaiskäräjille, saamelaiskulttuuriin liittyvälle monipuoliselle toiminnalle sekä saamelaiselle opetus- ja tutkimustoiminnalle. Näiden lisäksi rakennuksen keskeisiä tiloja ovat monitoimi- ja palveluaulan ympärille ryhmittyvät yhteistilat: esiintymis-, kokous- ja monitoimitilat sekä ravintola. Yhteistilojen käyttö on tärkeä osa kaikkea kulttuurikeskuksen toimintaa.</p>
<p>Saamelaiskulttuurikeskuksen tarkoituksena on luoda saamelaisille paremmat edellytykset omaehtoisesti ylläpitää ja kehittää kieltään, kulttuuriaan ja elinkeinotoimintaansa, hoitaa ja kehittää kulttuuri-itsehallintoaan sekä tukea saamelaisten yleisten elinolojen kehittymistä. Lisäksi keskuksen tarkoituksena on parantaa mahdollisuuksia levittää ja saada tietoa saamelaisista alkuperäiskansana.</p>
<p>Saamelaiskulttuurikeskus on ensisijaisesti tarkoitettu saamelaisten omaa käyttöä varten. Siitä on määrä tulla Suomen saamelaisten itsehallinnon sekä elävän ja kehittyvän saamelaiskulttuurin symboli, jonka keskeisenä toiminnallisena tarkoituksena on sekä vaalia perinteistä kulttuuria että kehittää ja uudistaa saamelaista yhteiskuntaelämää.</p>
<p>Selostetun päätarkoituksensa ohella kulttuurikeskus tarjoaa laajojen, uudenaikaisten ja tasokkaiden yhteiskäyttötilojen (kokous-, auditorio-, monitoimi- ja esiintymistilat sekä studiotilat) ansiosta erinomaiset mahdollisuudet järjestää ainutlaatuisessa ympäristössä monenlaisia kokouksia, konferensseja ja tapahtumia.</p>
<p>Saamelaiskulttuurikeskus on siten samanaikaisesti sekä Suomen saamelaisten parlamenttitalo että kulttuuri-, koulutus- ja osaamiskeskittymä ja myös tapahtumatalo erilaisine kokouksineen, musiikki-, elokuva- ja teatteriesityksineen. Toisiinsa limittyen nämä osatoiminnot tukevat toisiaan sisältöineen ja tiloineen.</p>
<p>Kulttuurikeskuksen rakennuttaa ja omistaa Senaatti-kiinteistöt ja sen bruttopinta-ala on noin 4 800 m². Rakennushankkeen kustannusarvio on noin 12 miljoonaa euroa, josta EU-rahoituksen osuus on 5 miljoonaa euroa. Kulttuurikeskuksen rakentaminen alkaa keväällä 2010 ja sen tulisi valmistua vuoden 2012 alkuun mennessä.</p>
<p>Saamelaiskulttuurikeskuksen päävuokralaisena toimii Saamelaiskäräjät, joka vuokraa edelleen tiloja muille käyttäjille. Saamelaisalueen koulutuskeskus on Saamelaiskäräjien ohella talon toinen pääkäyttäjä. Muita talon käyttäjiä ovat Inarin kunnan kirjastotoimi, Sámi Duodji ry (saamelaiskäsityöntekijöiden yhdistys), SámiSoster ry (saamelaisten sosiaali- ja terveysalan yhdistys), Lapin lääninhallitus sekä perustettavat Saamelaisarkisto ja ravintola.</p>
<p>Nimikilpailun säännöt:</p>
<p>1. Kilpailun tarkoituksena on löytää Inarin kirkonkylään rakennettavalle saamelaiskulttuurikeskukselle sen tarkoitusta ja toimintaa ilmentävä nimi.</p>
<p>2. Kilpailun järjestäjänä toimii Saamelaiskäräjät.</p>
<p>3. Kilpailu on kaikille avoin.</p>
<p>4. Kilpailuaika alkaa 18.1.2010 ja päättyy 17.3.2010 klo 16.00, johon mennessä nimiehdotusten tulee olla perillä näiden sääntöjen 5. kohdassa mainitussa osoitteessa. Kilpailuajan jälkeen saapuneita ehdotuksia ei huomioida.</p>
<p>5. Kilpailuun osallistutaan joko postitse lähettämällä nimiehdotus ja osallistujan yhteystiedot osoitteeseen Saamelaiskäräjät, Angelintie 696, 99870 Inari tai tuomalla nimiehdotus henkilökohtaisesti taikka asiamiehen välityksellä edellä mainittuun osoitteeseen. Nimiehdotuksen sisältävään suljettuun kirjekuoreen merkitään tunnus <span type="quote">"Nimikilpailu"</span>. Puolueettomuuden turvaamiseksi osallistujan yhteystiedot eli nimi, osoite, puhelinnumero ja sähköpostiosoite liitetään nimiehdotukseen erillisessä, suljetussa kirjekuoressa. Muulla tavoin toimitetut ehdotukset hylätään.</p>
<p>6. Henkilötietoja käsitellään vain nimikilpailun yhteydessä, eikä niitä luovuteta edelleen. Nimiehdotuksen lähettäneiden kaikki henkilötiedot hävitetään kilpailun päätyttyä.</p>
<p>7. Kilpailuun voi osallistua useammalla kuin yhdellä ehdotuksella ja ne voi lähettää samassa kirjekuoressa.</p>
<p>8. Nimiehdotuksen tulee olla saamenkielinen, mieluummin pohjois-, inarin- tai koltansaamenkielinen. Ehdotusta voi perustella myös suomen kielellä.</p>
<p>9. Nimelle asetettavat vaatimukset</p>
<p>a) Nimikilpailulla haetaan saamelaiskulttuurikeskukselle lyhyttä, ytimekästä, mieleenpainuvaa ja erottuvaa saamenkielistä nimeä, joka ilmentää kulttuurikeskuksen - kulttuurista tarkoitusperää ja merkitystä, - saamelaista omaleimaisuutta, - laajaa ja monipuolista toimintaa sekä sen - arkkitehtuurista muotokieltä. Nimi ei saa olla käytössä vastaavanlaisessa saamelaisessa rakennuksessa. b) Ehdotuksissa on huomioitava nimen kirjoitusasu ja lausuminen. Nimen on oltava helposti eri kielillä lausuttavissa ja luontevasti taivutettavissa. Sen toivotaan soveltuvan myös kansainväliseen ja sähköiseen käyttöön.</p>
<p>c) Nimiehdotukset on perusteltava.</p>
<p>10. Palkintolautakunta a) Kilpailun ratkaisee 10-jäseninen palkintolautakunta, johon kuuluu yksi edustaja jokaisesta kulttuurikeskuksen käyttäjäorganisaatiosta (yhteensä 8 edustajaa) sekä edustaja Senaatti-kiinteistöistä ja kulttuurikeskuksen arkkitehtuurikilpailun voittaneesta suunnittelijaryhmästä.</p>
<p>b) Palkintolautakunnalla on puheenjohtaja ja varapuheenjohtaja sekä sihteeri ja avustaja.</p>
<p>c) Lautakunnan apuna toimii 4-jäseninen työvaliokunta. Lautakunta ja sen työvaliokunta voivat tarvittaessa käyttää työssään asiantuntijoita.</p>
<p>11. Kilpailuehdotukset arvostellaan nimettöminä. Voittajaksi valitaan parhaiten nimelle asetetut vaatimukset täyttävä ehdotus. Kilpailun järjestäjällä on kuitenkin niin halutessaan oikeus olla valitsematta voittajaksi mitään ehdotusta.</p>
<p>12. Palkinnot a) Voittajaehdotuksen tekijä palkitaan 1 000 eurolla.</p>
<p>b) Jos useampi osallistuja on ehdottanut samaa nimeä, palkinto jaetaan heidän kesken.</p>
<p>13. Kilpailun järjestäjä saa kaikki oikeudet voittaneeseen ehdotukseen. Järjestäjällä on myös oikeus muuttaa tai olla käyttämättä nimeä.</p>
<p>14. Kilpailua koskeviin mahdollisiin kysymyksiin vastaa saamelaiskulttuurikeskushankkeen projektipäällikkö Juha Guttorm, puh. 0400-142518 ja sähköposti</p>
<p>15. Kilpailua koskeva ilmoitus julkaistaan seuraavissa lehdissä; Ávvir, Lapin Kansa, Enontekiön Sanomat, Inarilainen ja Sompio. Lisäksi se on luettavissa Saamelaiskäräjien kotisivuilla www.samediggi.fi</p>
<p>Liitteet: Saamelaiskulttuurikeskuksen arkkitehtuurikilpailun ohjelma ja kilpailun arvostelupöytäkirja sekä viimeisimmät luonnoskuvat ja –piirustukset arkkitehtuurikilpailun voittaneesta ađa –nimisestä ehdotuksesta. Liitteisiin voi tutustua Saamelaiskäräjien kotisivuilla tai käräjien päätoimistossa Inarin Riutulassa, osoite Angelintie 696.</p>
<p>Ensimmäiseen nimikilpailuun saapuneet hyväksytyt ehdotukset</p>
<p>Toiseen nimikilpailun kierrokseen saapuneet hyväksytyt ehdotukset</p>
<p>Nimikilpailun palkintolautakunnan jäsenet ja asiantuntijat</p>
</body></document>
