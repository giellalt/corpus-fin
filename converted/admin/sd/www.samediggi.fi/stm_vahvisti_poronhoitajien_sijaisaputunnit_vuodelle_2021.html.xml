<document xml:lang="fin" id="no_id"><header><title>STM vahvisti poronhoitajien sijaisaputunnit vuodelle 2021 - Samediggi</title><genre code="admin"/><author><unknown/></author><year>2021</year><wordcount>324</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/12/stm-vahvisti-poronhoitajien-sijaisaputunnit-vuodelle-2021/</origFileName><parallel_text xml:lang="sme" location="sdm_nannii_badjealbmaid_sadjasasveahkkediimmuid_jahkai_2021.html"/><parallel_text xml:lang="smn" location="stm_nonnij_puasuituallei_sajasasisetijmijd_ihan_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">STM vahvisti poronhoitajien sijaisaputunnit vuodelle 2021</p>
<p>Sosiaali- ja terveysministeriö vahvisti poronhoitajien korvattavien sijaisaputuntien enimmäismääräksi 180 sijaisaputuntia poronhoitajaa kohden vuonna 2021. Vuonna 2020 sijaisaputuntien määrä nostettiin 120 tunnista takaisin 200 tuntiin. Saamelaiskäräjät on esittänyt sijaisaputuntien määrän nostamista nykyistä tarvetta vastaavalle tasolle vähintään 300 tuntiin vuodessa.</p>
<p>– Sijaisaputuntien määrän lasku ei ole mitenkään hyvä asia. Nyt jo toisena vuonna peräkkäin poronhoitajien sijaisaputuntien määrää lasketaan ja joudutaan odottamaan päätöstä lisämäärärahasta. On kyse poronhoitajan sosiaaliturvasta tapaturman ja sairauden kohdatessa eli iso asia yksilölle, joka sijaisapua todella tarvitsee, kommentoi Saamelaiskäräjien puheenjohtaja Tuomas Aslak Juuso.</p>
<p>Sosiaali- ja terveysministeriö tiedottaa , että sijaisavun käyttömäärän arvioidaan jatkavan edelleen nousuaan. Tarkoituksena on hakea lisää määrärahaa, jotta sijaisavun enimmäismäärä pystytään palauttamaan 200 tuntiin asetusmuutoksella mahdollisimman pian vuoden 2021 aikana.</p>
<p type="title">Poronhoito sijaisavun osalta epätasa-arvoisessa asemassa</p>
<p>Poronhoito on sijaisavun osalta epätasa-arvoisessa asemassa suhteessa muihin maatalouden muotoina pidettäviin elinkeinoihin, kuten maatalouteen. Melan lomitustilaston mukaan maatalousyrittäjä käytti vuonna 2019 keskimäärin 314 tuntia sijaisapua, kun taas poronhoitajalla oli oikeus ainoastaan 200 tuntiin. Saamelaiskäräjien näkemyksen mukaan poronhoitajilla tulee olla käytettävissä vähintään 300 sijaisaputuntia vuodessa sairauden ja tapaturman varalta.</p>
<p>– Sijaisaputuntien määrä on tärkeä, mutta ei ainoa elementti sijaisavun yhdenvertaisuudessa. Toivon sijaisavun kehitystä kokonaisuudessaan siihen suuntaan, että se vastaa poronhoitajan tarpeita erilaisissa elämäntilanteissa, jatkaa I varapuheenjohtaja Anni Koivisto.</p>
<p>Kevään 2020 aikana Saamelaiskäräjät toimitti esityksen ja kävi keskustelua sosiaali- ja terveysministeriön sekä Maatalousyrittäjien eläkelaitoksen (MELA) edustajien kanssa poronhoitajien sijaisavusta ja sen kehittämisestä. Saamelaiskäräjät on tuonut esille huolensa saamelaisten poronhoitajien sosiaaliturvan toteutumista, työssäjaksamista ja työurien pidentämistä koskien. Lisäksi Saamelaiskäräjät on esittänyt, että lakia poronhoitajien sijaisavusta (1238/2014) tulisi uudistaa siten, että se takaisi poronhoitajille yhdenvertaisen aseman muiden eri maatalouden muotoina pidettävien maatalouden harjoittajien kanssa.</p>
<p>Lisätietoja hakemusmenettelystä saa Maatalousyrittäjien eläkelaitokselta Maatalousyrittäjien eläkelaitos Mela</p>
<p type="title">Lisätietoja:</p>
<p>Puheenjohtaja Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>I varapuheenjohtaja Anni Koivisto puh. 040 415 5969, anni.koivisto(at)samediggi.fi</p>
<p>Elinkeinosihteeri Sarita Kämäräinen puh. 010 839 3143 / 040 186 7258, sarita.kamarainen(at)samediggi.fi</p>
<p>Sosiaali- ja terveyssihteeri Anne Länsman-Magga puh. 010 839 3128 / 040 182 9998, anne.lansman-magga(at)samediggi.fi</p>
<p>Kuva: Tomi Guttorm</p>
</body></document>
