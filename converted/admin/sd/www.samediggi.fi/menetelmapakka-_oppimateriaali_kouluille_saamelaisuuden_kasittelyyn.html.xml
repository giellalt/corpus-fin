<document xml:lang="fin" id="no_id"><header><title>Menetelmäpakka- oppimateriaali kouluille saamelaisuuden käsittelyyn - Samediggi</title><genre code="admin"/><author><unknown/></author><year>2019</year><wordcount>201</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/23/menetelmapakka-oppimateriaali-kouluille-saamelaisuuden-kasittelyyn/</origFileName><parallel_text xml:lang="sme" location="metodapahkka-_oahppamateriala_skuvllaide_sapmelasvuoda_giedahallamii.html"/><parallel_text xml:lang="smn" location="vyehikorttapakka-_oppamateriaal_skovlaid_sammilasvuoda_kiedavusman.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Menetelmäpakka- oppimateriaali kouluille saamelaisuuden käsittelyyn</p>
<p>Dihtosis-hankkeessa on tuotettu materiaalia kouluvierailuita varten sekä menetelmäpakka opettajille aiheen itsenäiseen käsittelyyn oppilaiden kanssa. Dihtosis-menetelmäpakka on tarkoitettu opetuksen tueksi esimerkiksi saamelaisten kansallispäivän (6.2.) viettämiseen kouluissa ympäri Suomen. Miltä kuulostaisi levyraati saamelaismusiikista tai tutustuminen saamenkielisiin tervehdyksiin? Erilaisten ja eri mittaisten harjoitusten avulla voit koostaa mieleisesi oppitunnin saamelaisuudesta.</p>
<p>Menetelmäpakka sisältää info-osuudet sekä toiminnallisia tehtäviä, joita yhdistelemällä voit rakentaa erilaisia oppitunteja. Harjoitukset sopivat vedettäviksi yläkoulujen lisäksi myös alakoulun ylemmille luokille sekä toisen asteen oppilaitoksiin. Pakka on jaettu kolmeen teemaan: Saamelaiset, Alkuperäiskansa ja Kulttuuri. Kukin teema sisältää 2 tietokorttia sekä 6 tehtäväkorttia.</p>
<p>Korteista voi koostaa laajan kokonaisuuden, tai niitä voi käsitellä yksittäin tiettyyn teemaan perehtyen. Kortteihin on merkitty harjoituksen minimiosallistujamäärä, tarvittavat välineet ja arvio tekemiseen tarvittavasta ajasta. Kaikki harjoitukset toimivat sellaisenaan, mutta osaan on saatavissa  lisämateriaalia  Nuorten Akatemian nettisivuilla. Harjoituksia voi soveltaa ryhmän ja käsiteltävien asioiden mukaan. Menetelmäpakka on maksuton.</p>
<p>Pakkaa voi tilata osoitteesta:  www.nuortenakatemia.fi/kouluvierailulomakkeet/  tai hankkeen projektityöntekijältä.</p>
<p>Voit ennen tilaamista tutustua pakan sisältöön ja lisämateriaaleihin  täältä  .</p>
<p>Dihtosis-hanke on Saamelaiskäräjien nuorisoneuvoston ja Nuorten Akatemian yhteishanke, jonka tavoitteena on lisätä valtaväestöön kuuluvien nuorten tietoisuutta saamelaisista ja saamelaiskulttuurista. Hanketta rahoittaa opetus- ja kulttuuriministeriö.</p>
<p><em type="italic">Lisätietoja: </em></p>
<p>Projektityöntekijä, Saamelaiskäräjät, Minna Lehtola 040 650 3620 minna.lehtola(a)samediggi.fi</p>
<p>Projektikoordinaattori, Nuorten Akatemia, Ulla Saalasti 040 567 4203, ulla.saalasti(at)nuortenakatemia.fi</p>
</body></document>
