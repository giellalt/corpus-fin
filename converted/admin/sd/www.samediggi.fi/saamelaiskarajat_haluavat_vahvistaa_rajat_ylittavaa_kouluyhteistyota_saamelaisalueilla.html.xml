<document xml:lang="fin" id="no_id"><header><title>Saamelaiskäräjät haluavat vahvistaa rajat ylittävää kouluyhteistyötä saamelaisalueilla - Samediggi</title><genre code="admin"/><author><unknown/></author><year>2018</year><wordcount>191</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/12/05/saamelaiskarajat-haluavat-vahvistaa-rajat-ylittavaa-kouluyhteistyota-saamelaisalueilla/</origFileName><parallel_text xml:lang="sme" location="samedikkit_haliidit_nannet_rajiid_rasttildeaddji_skuvlaovttasbarggu_sameguovlluin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät haluavat vahvistaa rajat ylittävää kouluyhteistyötä saamelaisalueilla</p>
<p>Norjan, Ruotsin ja Suomen Saamelaiskäräjät avaavat uuden lehden rajat ylittävän saamelaisen kouluyhteistyön vahvistamiseksi. Sirman ja Utsjoen pitkään käynnissä ollut ja saamen kieltä tukeva kouluyhteistyö halutaan turvata. Samalla selvitetään muiden raja-alueilla sijaitsevien saamelaisopetusta antavien koulujen yhteistyön tilanne ja mahdollisuudet.</p>
<p>Saamelaisen kouluyhteistyön edistäminen on osa Saamelaisen Parlamentaarisen Neuvoston tavoitteita. Norjan Saamelaiskäräjät johtaa pohjoismaista työryhmää, jossa ovat Suomen, Ruotsin ja Norjan Saamelaiskäräjien lisäksi edustettuina Utsjoen ja Tenon kunnat sekä Utsjoen ja Sirman koulut ja koulujen vanhemmat.</p>
<p>Työryhmän työ oli pysähdyksissä vuoden, koska hankkeelle ei saatu työntekijää. Työryhmä kokoontui vuoden tauon jälkeen tiistaina 4. joulukuuta Karasjoella. Norjan Saamelaiskäräjien hallituksen jäsen Mikkel Eskil Mikkelsenin koolle kutsuma työryhmä iloitsi hankkeen jatkumisesta. Norjan Saamelaiskäräjät rahoittaa ja johtaa työtä.</p>
<p>Vuoden alussa työryhmän sihteerin tehtävässä aloittaa FM Arla Magga Inarista. Magga työskentelee Suomen Saamelaiskäräjien koulutus- ja oppimateriaalitoimistossa osa-aikaisena vuoden 2019 ajan. Suomen Saamelaiskäräjien edustajina työryhmässä ovat Eila Tapiola Utsjoelta ja Ulla Aikio-Puoskari hallinnosta.</p>
<p>Kuvassa: Työryhmää johtava Inger Anne Klemetsen, Arla Magga, Jon Christer Mudenia, Ol-Johan Sikku, Lars Miguel Utsi, Leif Erik Varsi, Mikkel Eskil Mikkelsen, Eila Tapiola, Aura Pieski, Ulla Aikio-Puoskari ja Brita Oskal Eira.</p>
<p type="title">Lisätietoja:</p>
<p>Koulutus- ja oppimateriaalitoimisto: ulla.aikio-puoskari(at)samediggi.fi, 040 767 3101</p>
</body></document>
