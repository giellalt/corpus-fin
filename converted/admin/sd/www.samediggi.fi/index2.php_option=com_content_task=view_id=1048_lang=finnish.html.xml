<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjien hallituksen kokous 17.4.2015</title><genre code="admin"/><author><unknown/></author><wordcount>378</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1048&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1048_lang=davvi.html"/><parallel_text xml:lang="smn" location="index2.php_option=com_content_task=view_id=1048_lang=anaras.html"/><parallel_text xml:lang="sms" location="index2.php_option=com_content_task=view_id=1048_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Saamelaiskäräjien hallituksen kokous 17.4.2015</p>
<p>Saamelaiskäräjien hallitus kokoontui 17.4.2015 Inarissa. Kokous hyväksyi saamelaiskäräjien lausuntoja ja valitsi edustajia erilaisiin työryhmiin Klemetti Näkkäläjärven tilalle.</p>
<p>Saamelaiskäräjien hallitus merkitsi tiedoksi Saamelaiskäräjien työhyvinvointikyselyn tuloksen ja antoi työhyvinvointia koskevien kehittämistoimenpiteiden valmistelun henkilöstöpoliittisten asiakirjojen toteutumisen seurantaryhmän tehtäväksi.</p>
<p>Hallitus hyväksyi lausunnon sanomalehdistön tuen jakamisesta vuonna 2015 liikenne- ja viestintäministeriölle toimitettavaksi. Hallitus käsitteli myös lausuntoa Suomen määräaikaisraporttiluonnosta rotusyrjinnän poistamista koskevan kansainvälisen yleissopimuksen täytäntöönpanosta. Lopullinen lausunto annetaan 24.4.2015. Yleissopimuksen tavoitteena on ehkäistä rodun, ihonvärin, syntyperän tai kansallisen tai etnisen alkuperän perusteella tapahtuvaa syrjintää. Suomen 23. raportti annetaan komitealle elokuussa 2015.</p>
<p>Hallitus keskusteli tulevaan hallitusohjelman tehtävistä esityksistä lautakuntien valmisteleman asiakirjan pohjalta.</p>
<p>Hallitus hyväksyi lausunnon koskien eräitä porojen ja luontaiselinkeinojen rahoitusta koskevia asetuksia maa- ja metsätalousministeriölle toimitettavaksi. Lausunto koski kolmea eri asetusluonnosta; valtioneuvoston asetus porotalouden ja luontaiselinkeinojen rahoitustuesta annetun valtioneuvoston asetuksen muuttamisesta, valtioneuvoston asetus eräiden porotalouden ja luontaiselinkeinojen rakennetukien hakuajan alkamisesta sekä maa- ja metsätalousministeriön asetus porotalouden ja luontaiselinkeinojen rahoitustuen kohdentamisesta annetun maa- ja metsätalousministeriön asetuksen muuttamisesta. Saamelaiskäräjät pitää asetusten nopeaa voimaansaattamista ensiarvoisen tärkeänä.</p>
<p>Hallitus nimesi Klemetti Näkkäläjärven tilalle uusia edustajia seuraaviin työryhmiin: - aineettoman kulttuuriperinnön asiantuntijaryhmään Petra Magga-Varsin, - Barentsin Euroarktisen neuvoston (BEAC) alkuperäiskansojen työryhmään Tiina Sanila-Aikion ja varajäseneksi Anna Morottajan. - ihmisoikeusvaltuuskuntaan Anne Nuorgamin ja varajäseneksi Heikki Palton. - Pohjoismaisen saamelaissopimuksen neuvottelukuntaan Juha Karhun. - Metsähallituksen Lapin neuvottelukuntaan Yrjö Mustan ja varajäseneksi Jouko Hetan. - Suomen itsenäisyyden 100- vuotisjuhlavuoden projektin valtuuskuntaan Tiina Sanila-Aikion ja varajäseneksi Ulla-Maarit Maggan.</p>
<p>Hallitus esitti yleiskokoukselle, että se myöntää eron Veikko Porsangerille tämän pyynnöstä sosiaali- ja terveyslautakunnan, kulttuurilautakunnan sekä elinkeino- ja oikeuslautakunnan jäsenyydestä ja että yleiskokous valitsee Porsangerin tilalle sosiaali- ja terveyslautakuntaan uuden puheenjohtajan, kulttuurilautakuntaan uuden varapuheenjohtajan sekä elinkeino- ja oikeuslautakuntaan uuden varajäsenen.</p>
<p>Hallitus hyväksyi esityksen Kelalle toimitettavaksi koskien saamenkielisten kuntoutuskurssien järjestämistä vuonna 2016. Saamelaiskäräjät pyytää Kelaa selvittämään voidaanko saamenkieliset kuntoutuskurssit järjestää ilman hankintalain edellyttämää kilpailutusta EU säännösten mukaisina velvoitepalveluina ja että voidaanko ne hankkia ostopalveluina Norjasta.</p>
<p>Saamenkielisten kuntoutuskurssien toteutumisen suurimpana haasteena on ollut se, ettei kursseille ole ollut ilmoittautuneita. Tämä johtuu osaltaan siitä, että Kela on ostanut vuodesta 2013 lähtien saamenkieliset kuntoutuspalvelut mm. Rokualta, jonne saamelaisalueelta on pitkä matka ja edellyttää useamman päivän matkustusta.</p>
<p>Hallitus nimesi saamelaisalueen koulutuskeskuksen Čuojat Juoigga Livđuu Leu´dde! saamelaismusiikin aikuiskoulutushankkeen ohjausryhmään Anna Morottajan ja varajäseneksi Oula Guttormin.</p>
<p>Hallitus keskusteli Yle Sápmin tilanteesta ja päätti pyytää Yleisradiolta saamelaiskäräjälain 9 §:n mukaisia neuvottelua.</p>
<p>Lisätietoja antaa Saamelaiskäräjien puheenjohtaja Tiina Sanila-Aikio puh. 050300 1780,</p>
</body></document>
