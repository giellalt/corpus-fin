<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjät ja Giellagas –instituutti käynnistävät kielikylpyopetuksen koulutushankkeen</title><genre code="admin"/><author><unknown/></author><wordcount>379</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=879&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=879_lang=davvi.html"/><parallel_text xml:lang="smn" location="index2.php_option=com_content_task=view_id=879_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjät ja Giellagas –instituutti käynnistävät kielikylpyopetuksen koulutushankkeen</p>
<p>Saamelaiskäräjät ja Oulun yliopiston Giellagas –instituutti käynnistävät marraskuun puolivä-lissä saamelaisopetuksen henkilöstölle suunnatun koulutushankkeen ´Saamen kielikylpy koulussa – miten tuen omaa kieltä ja kulttuuria opetuksessa´. Yhteistyökumppaneina opetuksessa ovat myös Vaasan yliopiston kielikylvyn ja monikielisyyden keskus ja Sámi allaskuvla (saamelainen korkeakoulu).</p>
<p>Opetushallitus on myöntänyt saamelaiskäräjille valtionavustusta opetustoimen henkilöstökoulutusta varten vuosille 2014–2015. Saamelaiskäräjien koulutus- ja oppimateriaalitoimisto koordinoi koulutuksen ja toimii valtionapua hallinnoivana organisaationa. Oulun yliopiston Giellagas-instituutti vastaa opetuksesta. Yhteistyökumppaneina opetuksessa toimivat myös Vaasan yliopiston Kielikylvyn ja monikielisyyden keskuksen sekä Norjan Koutokeinossa toimivan saamelaisen korkeakoulun, Sámi allaskuvlan, asiantuntijat.</p>
<p>Koulutuksen ensisijaisena kohderyhmänä ovat perusopetuksen saamen kielen ja saamenkielisten luokkien opettajat, mutta mukaan pääsevät myös saamelaisen varhaiskasvatuksen parissa toimivat, lukion saamen kielen opettajat ja saamenkielisen ammatillisen koulutuksen opettajat.</p>
<p>Opetustoimen henkilöstökoulutus järjestetään neljänä kahden päivän lähiopetusjaksona Inarissa Saamelaiskulttuurikeskus Sajoksessa niin, että ensimmäinen kokoontuminen on 14.–15.11.2014, toinen ja kolmas kokoontuminen keväällä 2015 ja viimeinen lähiopetustapaaminen on syksyllä 2015. Koulutuspäivät rakentuvat teorialuennoista ja ohjatuista työpajatyöskentelypäivistä. Tavoitteena on sekä saamelaisopetuksessa toimivien opettajien verkostoituminen että teoreettisen tiedon, opettajien oman kokemuksen ja hiljaisen tiedon yhdistäminen. Työpajatyöskentelypäivien aikana tuotetaan kirjallista materiaalia, jonka pohjalta julkaistaan hankkeen lopputuotoksena saamelaisopetuksen idea- ja opaskirja. Opaskirja julkaistaan saamen- ja suomen kielillä.</p>
<p>Saamelaisopetuksen henkilöstökoulutuksen tavoitteena on lähestyä saamelaisopetusta kielenelvytyksen näkökulmasta ja siitä lähtökohdasta, että saamen kielet tarvitsevat uusia puhujia. Koulutuksen tavoitteena on löytää vastauksia mm. kysymykseen: Miten siirrämme /opetamme kieltä mahdollisimman tehokkaasti kielellisesti heterogeeniselle oppilasryhmälle? Tavoitteena on edistää saamelaisopetuksen henkilöstön pedagogisia ja ainehallinnallisia taitoja sekä kehittää uusia saamen kielen ja kulttuurin huomioivia pedagogisia käytäntöjä, joilla parannetaan oppimisen laatua ja oppimistuloksia sekä edistetään saamen kielen ja kulttuurin revitalisaatiota.</p>
<p>Koulutukseen osallistuvat saavat perustavat tiedot kielikylpyopetuksen teoriasta, käytännön toteutuksesta, kokemuksista ja oppimistuloksista ja siitä miten tämä tieto on sovellettavissa saamelaisopetukseen. Tavoitteena on, että saamelaisopetuksen henkilöstö pääsee koulutuksen aikana aidosti verkostoitumaan, oppimaan uutta, sekä jakamaan osaamistaan. Saamelaisessa opetuksessa tarvitaan omaa keskinäistä asiantuntijaverkostoa, jossa on mahdollista vahvistaa kulttuurisia työmenetelmiä sekä omaa ammatti-identiteettiä.</p>
<p>Pitkien välimatkojen takia saamelaisopetuksen henkilöstön tapaamisia on ollut vaikea järjestää yli kuntarajojen. Tällä opetustoimen henkilöstökoulutushankkeella on mahdollisuus korvata määrärahan puitteissa myös osallistujien matkakustannuksia.</p>
<p>Saamelaisopetuksen henkilöstökoulutuksen opintojaksot ja niiden sisällöt sekä ilmoittautumisohjeet julkaistaan syyskuussa 2014. Koulutukseen osallistuvat saavat suorituksistaan 6 opintopistettä.</p>
<p>Lisätietoja:</p>
<p xml:lang="sms">GIELLAGAS -INSTITUUTTI</p>
<p>Fil.tri Marja-Liisa Olthuis</p>
<p>Johtaja Anni-Siiri Länsman</p>
<p xml:lang="smn">marja-liisa.olthuis(at)oulu.fi</p>
<p xml:lang="kal">anni-siiri.lansman(at)oulu.fi</p>
<p xml:lang="est">SAAMELAISKÄRÄJÄT</p>
<p xml:lang="smn">Ulla Aikio-Puoskari, koulutussihteeri</p>
<p xml:lang="smn">Irmeli Moilanen, koulutussuunnittelija</p>
<p xml:lang="smn">ulla.aikio-puoskari(at)samediggi.fi</p>
<p>irmeli.moilanen(at)samediggi.fi</p>
<p xml:lang="smn">puh. +358 (0)10 839 3112</p>
<p>puh. + 358 (0) 10 839 3163 (27.6.2014 asti)</p>
</body></document>
