<document xml:lang="fin" id="no_id"><header><title>Saamelaismusiikin konsertteja suoratoistona Sajoksesta - Samediggi</title><genre code="admin"/><author><unknown/></author><year>2020</year><wordcount>281</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/10/saamelaismusiikin-konsertteja-suoratoistona-sajoksesta/</origFileName><parallel_text xml:lang="sme" location="samemusihka_konsearttat_njuolggosattan_sajosis.html"/><parallel_text xml:lang="smn" location="samimuusik_konserteh_stream-vuolgattassan_sajosist.html"/><parallel_text xml:lang="sms" location="strii_mjum_saa_m-musiikk_konsee_rt_sajoozzast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaismusiikin konsertteja suoratoistona Sajoksesta</p>
<p>Saamelaiskäräjien saamelaismusiikkikeskus ja saamelaiskulttuurikeskus Sajos järjestävät livestream-konserttien sarjan kesäkuussa. Konsertit lähetetään suoratoistona saamelaiskulttuurikeskus Sajoksesta, Inarista ja niiden seuraaminen on maksutonta. Paikan päälle yleisöä ei oteta. Konsertteja voi seurata osoitteessa sajos.fi/live .</p>
<p>Konserttien sarjan aloittaa keskiviikkona 10.6. koltansaamenkielinen <em type="italic">Suõmmkar-yhtye </em>. Suõmmkar yhdistelee vanhaa kolttasaamelaista perinnemusiikkia nykyaikaiseen maailmanmusiikkiin. Yhtyeessä laulavat ja leuddaavat kolttasaamelaiset Anna Lumikivi ja Hanna-Maaria Kiprianoff, jotka ovat ottaneen sukujensa kielen ja kulttuurin takaisin vasta aikuisiällä ja opetelleet kansansa musiikkiperinnettä arkistojen ohjauksessa. Yhtye julkaisi debyyttialbuminsa <em type="italic">Suõmmkar </em>elokuussa 2018, ja on parhaillaan työstämässä toista albumiaan. </p>
<p>Torstaina 11.6. konsertoi <em type="italic">Ulla Pirttijärvi-Länsman yhdessä Ulda-yhtyeen kanssa </em>. Pirttijärvi-Länsman on yksi tunnetuimpia saamelaismuusikoita erityisesti perinteisen vokaalimusiikin, joiun saralta ja joiku on vahvasti läsnä myös Uldan musiikissa. Yhtye on perustettu vuonna 2009 ja se on julkaissut kaksi albumia; <em type="italic">Ulda </em>(2012) ja <em type="italic">Roijk </em>(2016). Kolmas albumi on työn alla. </p>
<p>Keskiviikkona 17.6. esiintyy <em type="italic">Ante Aikio yhtyeineen </em>. Aikio on inarilainen muusikko ja kirjailija, joka on julkaissut useita kirjallisia teoksia ja joikannut julkisesti jo vuosien ajan. Hän on vieraillut Korpiklaani-bändin nokkamiehen Jonne Järvelän kahdella sooloalbumilla ja esiintynyt Saimaa Sinfonietta -orkesterin joikusolistina. Viime kesänä hän julkaisi ensimmäisen henkilökohtaisen singlensä, <em type="italic">Šuvvá </em>, jonka tuotti ruotsalaisräppäri Kitok. Toukokuussa 2020 Aikio julkaisi debyyttialbuminsa <em type="italic">Eret </em>. </p>
<p>Konserttien sarjan päättää keskiviikkona 24.6. <em type="italic">Wimme &amp; Rinne </em>. Wimme Saari ja Tapani Rinne ovat tehneet musiikkia yhdessä yli neljännesvuosisadan ajan ja kiertäneet esittämässä sitä eri mantereilla. Ystävysten nykyinen kokoonpano on duo, Wimme &amp; Rinne, jossa molempien persoonien taustat ja kokemus yhdistyvät. Tuloksena on herkkää ja voimakasta musiikkia, joka on läsnä tässä ja nyt. </p>
<p>Kaikki konsertit alkavat klo 19.00 ja niitä voi seurata osoitteessa sajos.fi/live .</p>
<p><span type="quote">Konsertit:10.6. Suõmmkar11.6. Ulla Pirttijärvi &amp; Ulda17.6. Ante Aikio24.6. Wimme &amp; Rinne</span></p>
<p type="title">Lisätiedot:</p>
<p>Saamelaismusiikkikeskuksen suunnittelija Oula Guttorm oula.guttorm(at)samediggi.fi 040 6674545</p>
</body></document>
