<document xml:lang="fin" id="no_id">
  <header>
    <title>Samediggi - Saamelaiskäräjät - Saamelaisnuorten taidetapahtumassa tanssia ja työpajoja</title>
    <genre code="admin"/>
    <author>
      <unknown/>
    </author>
    <wordcount>157</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="albbas@gmail.com"/>
    <multilingual>
      <language xml:lang="fin"/>
    </multilingual>
    <origFileName>http://www.samediggi.fi/index2.php?option=com_content&amp;task=view&amp;id=462&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=462_lang=davvi.html"/>
    <parallel_text xml:lang="smn" location="index2.php_option=com_content_task=view_id=462_lang=anaras.html"/>
    <parallel_text xml:lang="sms" location="index2.php_option=com_content_task=view_id=462_lang=nuortta.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Saamelaisnuorten taidetapahtumassa tanssia ja työpajoja</p>
    <p>Saamelaisnuorten taidetapahtuma järjestetään tänä vuonna Utsjokisuun koululla maaliskuun viimeisenä päivänä. Tapahtumaan on ilmoittautunut yhteensä noin 330 lasta ja nuorta eri puolilta saamelaisaluetta. Tanssikilpailuun on ilmoittautunut 14 ryhmää, joissa on yhteensä 99 tanssijaa. Lisäksi tapahtumaan odotetaan yleisöä, joten osallistujamäärä kohonnee tänäkin vuonna lähes neljäänsataan.</p>
    <p>Tapahtuman pääteemana on valtakunnallisen Nuori Kulttuuri -teeman mukaisesti tanssi. Tanssilajeina ovat Nuori kulttuuri -sääntöjen mukaisesti nykytanssi, katutanssit (show, street, break yms), etniset tanssit, baletti tai jazz-/showtanssi. Saamelaisnuorten taidetapahtumassa nähdään nykytanssia, katutanssia ja etnisiä tansseja.</p>
    <p>Utsjoen tapahtumassa järjestetään lisäksi erilaisia työpajoja. Työpajojen aiheina ovat luova askartelu, hopeakäsityöt, kuvankäsittely, musiikki ja saamenpuku.</p>
    <p>Taidetapahtuma alkaa työpajojen merkeissä jo yhdeksältä, mutta varsinainen tanssiohjelma alkaa kello 12 Utsjokisuun koulun juhlasalissa. Tuomareina toimivat näyttelijä/ohjaaja Ebba Joks Norjan Taanasta ja muusikko Tiina Sanila-Aikio Sevettijärveltä. Tanssiryhmistä lähtee yksi edustamaan saamelaisnuoria valtakunnalliseen Nuori kulttuuri MOVES-tapahtumaan, joka järjestetään 20. – 22. toukokuuta Oulussa.</p>
    <p>Lisätietoja antaa Saamelaiskäräjien nuorisosihteeri Niina Siltala, puh. 010-839 3134.</p>
    <p>Toivotamme kaikki tervetulleiksi Saamelaisnuorten taidetapahtumaan torstaina 31.3.2011!</p>
  </body>
</document>
