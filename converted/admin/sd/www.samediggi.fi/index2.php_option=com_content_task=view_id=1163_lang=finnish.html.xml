<document xml:lang="fin" id="no_id"><header><title>Samediggi - Saamelaiskäräjät - Saamelaisnuorten taidetapahtuma tutuksi- näyttely jutaa Enontekiön Skierriin</title><genre code="admin"/><author><unknown/></author><wordcount>257</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1163&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1163_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaisnuorten taidetapahtuma tutuksi- näyttely jutaa Enontekiön Skierriin</p>
<p>Näyttely avataan 8.1.2016 klo 13.00 Tunturi-Lapin luontokeskus Skierrissä. Saamelaismuseo Siidan sekä saamelaiskäräjien koulutus- ja oppimateriaalitoimiston yhdessä toteuttamaan näyttelyyn on kerätty tapahtumaan liittyviä muistoja yli 20 vuoden ajalta.</p>
<p>Näyttely tuo kuvin, filmein ja nuorten teosten kautta näkyväksi tapahtuman laajan merkityksen osana elävää saamelaiskulttuuria. Näyttely on kiertänyt Siidasta Utsjoen Ailigastalon sekä Turun kirjamessujen kautta Hettaan, jossa siihen voi tutustua maaliskuun loppuun saakka. Lopuksi näyttely siirtyy vielä Vuotsoon.</p>
<p>Taidetapahtumat ovat iloisia tapahtumia, joihin valmistaudutaan koko vuosi sekä kouluissa että vapaa-ajan kerhoissa. Nuorille on haluttu tarjota tilaisuus kehittää taitojaan, esitellä niitä muille ja saada esityksistä innostavaa palautetta raadilta sekä isolta joukolta paikallisia ja muualta tulleita vieraita.</p>
<p>Saamelaisnuorten taidetapahtumia on järjestetty 1970-luvun puolivälistä saakka, ja saamelaiskäräjät on koordinoinut järjestelyjä vuodesta 1998 lähtien. Tapahtuma on Nuori Kulttuuri–verkoston aluetapahtumiin verrattavana katselmus, jossa valitaan edustajat kevään päätapahtumaan tai määrävuosin järjestettävään Koulun suurjuhlaan. Taidetapahtumaan kutsutaan kaikki saamelaislapset ja -nuoret sekä saamen kielen tai saamenkielisessä opetuksessa olevat lapset ja nuoret.</p>
<p>Pääteema määräytyy valtakunnallisen tapahtuman tanssi-, musiikki- tai teatteriteeman mukaisesti, ja lisäksi ohjelmassa on jokin erityisesti saamelaiskulttuuriin liittyvä teema. Vuosien mittaan mukaan ovat mahtunut mm. kuvataide, runokilpailu, bändisoitto, sarjakuva, lyhytelokuvat, roolipuvut, saamenpuku- ja käsityönäytökset, joiku- ja musiikkityöpajat. Vuoden 2016 tapahtumassa Inarin Sajoksessa pääteemana on teatteri, ja työpajojen teemana vuoden 2017 teeman mukaisesti tanssi.</p>
<p>Saamelaisnuorten taidetapahtuman pääjärjestäjänä on saamelaiskäräjien koulutus- ja oppimateriaalilautakunta, ja rahoittajana Opetus- ja kulttuuriministeriö. Kouluviikon aikana järjestettävä taidetapahtuma kuuluu koulujen vuosittaiseen työohjelmaan, joten järjestelyihin osallistuvat myös saamelaisten kotiseutualueen kunnat.</p>
<p>Lisätietoja: Marjo-Riitta Rantamäki, marjo-riitta.rantamaki at samimuseum.fi, +358 (0)40 571 5670 ja</p>
<p xml:lang="smn">Anni Näkkäläjärvi, anni.nakkalajarvi at samediggi.fi, +358 (0)40 511 1821</p>
</body></document>
