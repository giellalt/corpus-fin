<document xml:lang="fin" id="no_id"><header><title>Kulttuurien koulu käynnistyy: Saamelaiskäräjät, Suomen Romaniyhdistys ja Nuorten Akatemia kouluttavat opettajia saamelais- ja romaninuorten kohtaamiseen - Samediggi</title><genre code="admin"/><author><unknown/></author><year>2021</year><wordcount>450</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/08/23/kulttuurien-koulu-kaynnistyy-saamelaiskarajat-suomen-romaniyhdistys-ja-nuorten-akatemia-kouluttavat-opettajia-saamelais-ja-romaninuorten-kohtaamiseen/</origFileName><parallel_text xml:lang="sme" location="kultuvrraid_skuvla_alga:_samediggi_suoma_romanasearvi_ja_nuoraid_akademiija_skuvlejit_oahpaheaddjiid_same-_ja_romananuoraiguin_deaivvadeapmai.html"/><parallel_text xml:lang="smn" location="kulttuurij_skovla_vualga_joton:_samitigge_suoma_romaniservi_suomen_romaniyhdistys_ja_nuorai_akatemia_nuorten_akatemia_skuavlejeh_mattaatteijeid_sami-_ja_romaninuorai_teivaman.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kulttuurien koulu käynnistyy: Saamelaiskäräjät, Suomen Romaniyhdistys ja Nuorten Akatemia kouluttavat opettajia saamelais- ja romaninuorten kohtaamiseen</p>
<p><em type="italic">Yläkoulujen ja toisen asteen oppilaitosten opettajille suunnattu täydennyskoulutushanke Kulttuurien koulu käynnistyy syksyllä ja jatkuu vuoden 2022 loppuun. Tavoitteena on opettajien valmentaminen saamelais- ja romaninuorten kohtaamiseen. </em></p>
<p>– Kulttuurien koulu -hanke tulee todelliseen tarpeeseen, sanoo koulutus- ja oppimateriaalilautakunnan puheenjohtaja Tauno Ljetoff. – Meillähän on nyt selvitettyä tietoa siitä, etteivät oppimateriaalit sisällä juurikaan saamelaistietoa. Opettajakoulutuksessakaan saamelaisia koskevia asioita ei käsitellä.</p>
<p>Opetus- ja kulttuuriministeriön saamen opetuksen kehittämistyöryhmä luovutti raporttinsa opetusministerille huhtikuussa 2021. Se teetti myös erillisselvityksen perusopetuksen suomen- ja ruotsinkielisten oppimateriaalien saamelaistiedosta. – Toivon, että saamelaisia koskeva tieto kouluopetuksessa alkaa nyt lisääntyä ja myöskin saamelaisten kotiseutualueen ulkopuolella asuvat saamelaislapset ja -nuoret saavat tukea identiteetilleen, sanoo Ljetoff.</p>
<p type="title">Mikä?</p>
<p>Kulttuurien koulu on syksyllä alkava maksuton täydennyskoulutussarja, joka on suunnattu <em type="italic">yläkoulujen ja toisen asteen oppilaitosten opettajille </em>. Perusopetuksen ja lukio-opetuksen opetussuunnitelman perusteissa todetaan, että opetuksen tulee tukea oppilaiden oman kulttuuri-identiteetin rakentumista. Täydennyskoulutuksessa osallistujat saavat valmiuksia saamelais- ja romaninuorten kohtaamiseen ja myös nuorten kulttuurisen identiteetin tukemiseen. </p>
<p>Kulttuurien koulu syntyi halusta ja tarpeesta lisätä tietoa ja vähentää stereotypioita. Viime vuosina on ollut paljon puhetta saamelais- ja romaniteemojen vähäisyydestä oppikirjoissa. Ennakkoluulot syntyvät usein juuri tietämättömyydestä. Lisäkoulutukselle on suuri tarve, sillä tällä hetkellä teeman käsittelyyn on tarjolla liian vähän keinoja. Ymmärrystä saamelais- sekä romaanikulttuurien erityispiirteitä kohtaan ei opita nykyisistä oppikirjoista, eikä opettaja välttämättä tunne saamelais- ja romanikulttuurien erityispiirteitä niin hyvin, että pystyisi tukemaan kulttuuri-identiteettiään muodostavaa vähemmistönuorta.</p>
<p>Kouluttajina toimivat saamelais- ja romaniasioiden asiantuntijat, ja keskeiset sisällöt ovat saamelais- ja romaninuorten suunnittelemia. Koulutukset toteutetaan yhdessä Saamelaiskäräjien koulutus- ja oppimateriaalilautakunnan sekä Suomen Romaniyhdistys ry:n kanssa, ja ne ovat Opetushallituksen rahoittamia.</p>
<p type="title">Koska?</p>
<p>Täydennyskoulutussarja koostuu viidestä koulutuspäivästä: kolmesta online- ja kahdesta etäpäivästä. Online-päivinä aihetta käsitellään ryhmänä yhdessä Teamsin ja Howspace-alustan välityksellä. Etäpäivinä osallistujat vievät oppeja käytäntöön omien aikataulujensa mukaisesti. Osallistujat sitoutuvat käymään koko koulutussarjan läpi.</p>
<p>Koulutuspäivät pidetään klo 9–15 (sis. omakustanteisen lounastauon ja kahvitauon).</p>
<p>Syksy 2021 pilottikoulutuksen online-päivät 1. koulutussarja: ti 5.10., ke 27.10. ja to 18.11. 2. koulutussarja: ti 2.11., ke 24.11. ja to 16.12.</p>
<p>Koulutukset jatkuvat vuonna 2022 kolmella etä-, ja kahdella lähikoulutussarjalla. Lähikoulutukset on tarkoitus pitää Oulussa ja Helsingissä.</p>
<p>Tutustu koulutuspäivien tarkempaan sisältöön ja aikatauluun täällä !</p>
<p>Ilmoittautuminen Kulttuurien koulu -täydennyskoulutuksiin on avattu.</p>
<p><span type="quote">Opettaja, onko sinulla riittävät tiedot ja valmiudet tukea saamelais- ja romaninuoria heidän kulttuuri-identiteettinsä muodostamisessa? Kuinka hyvin tunnet saamelais- ja romanikulttuurien erityispiirteet? Osallistu syksyllä 2021 alkavaan maksuttomaan täydennyskoulutussarjaan: tule mukaan oppimaan lisää ja vähennä kanssamme stereotypioita ja ennakkoluuloja! Valtaosa koulutuksista järjestetään etänä, joten voit osallistua helposti paikkakunnasta riippumatta.</span></p>
<p type="title">Lisätietoja:</p>
<p>Nuorten Akatemian yhteystiedot / Ulla Saalasti ulla.saalasti@nuortenakatemia.fi 040 567 4203</p>
<p>Saamelaiskäräjien koulutus- ja oppimateriaalitoimisto/ Ulla Aikio-Puoskari ulla.aikio-puoskari@samediggi.fi 010 839 3112</p>
<p>Suomen Romaniyhdistys / Dimitri Lindgren dimitri.aumensa@gmail.com 045 220 3229</p>
<p type="title">Linkkejä:</p>
<p>Kulttuurien koulu -hankesivu</p>
<p>Koulutus- ja oppimateriaaliasiat Saamelaiskäräjillä</p>
<p>Saamelaistietoa opetukseen &gt; www.oktavuohta.com , www.dihtosis.fi</p>
<p>Suomen Romaniyhdistys &gt; www.suomenromaniyhdistys.fi</p>
</body></document>
