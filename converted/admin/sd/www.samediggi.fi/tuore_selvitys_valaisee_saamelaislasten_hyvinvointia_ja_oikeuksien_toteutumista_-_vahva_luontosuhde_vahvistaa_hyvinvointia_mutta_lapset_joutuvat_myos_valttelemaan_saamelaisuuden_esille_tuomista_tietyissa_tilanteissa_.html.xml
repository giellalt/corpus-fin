<document xml:lang="fin" id="no_id"><header><title>Tuore selvitys valaisee saamelaislasten hyvinvointia ja oikeuksien toteutumista – Vahva luontosuhde vahvistaa hyvinvointia, mutta lapset joutuvat myös välttelemään saamelaisuuden esille tuomista tietyissä tilanteissa  - Samediggi</title><genre code="admin"/><author><unknown/></author><year>2023</year><wordcount>366</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/02/14/tuore-selvitys-valaisee-saamelaislasten-hyvinvointia-ja-oikeuksien-toteutumista-vahva-luontosuhde-vahvistaa-hyvinvointia-mutta-lapset-joutuvat-myos-valttelemaan-saamelaisuuden-esille-tuomis/</origFileName><parallel_text xml:lang="sme" location="odda_cielggadus_calmmustahtta_samemanaid_buresveadjima_ja_vuoigatvuodaid_ollasuvvama_-_nana_oktavuohta_lundui_nanne_buresveadjima_muhto_manat_gartet_maiddai_smiehttat_goas_sapmelasvuoda_ganneha_buktit_ovdan.html"/><parallel_text xml:lang="smn" location="voras_cielgiittas_cyevvee_samiparnai_pyereestvaijeem_ja_vuoigadvuodai_olasume_-_nanos_luandukoskavuota_naanood_pyereestvaijeem_muta_parnaah_karttih_meiddei_velttalid_samivuoda_uainusan_pyehtim_tiatu_tiilijn.html"/><parallel_text xml:lang="sms" location="vooras_ciolgtos_cuovat_saa_mpaarnai_pue_rrvaajjam_da_vuoiggadvuodi_teauddjummuz_-_raavas_luattkoskkvuott_raavat_pue_rrvaajjmoozz_lesa_paarna_jou_dde_se_vie_ltted_sa_mmlazvuod_ou_dde_pohttmoozz_tiottum_vue_jjin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tuore selvitys valaisee saamelaislasten hyvinvointia ja oikeuksien toteutumista – Vahva luontosuhde vahvistaa hyvinvointia, mutta lapset joutuvat myös välttelemään saamelaisuuden esille tuomista tietyissä tilanteissa</p>
<p><em type="italic">Lapsiasiavaltuutettu julkaisi 7.2. Saamelaislasten hyvinvointi ja oikeuksien toteutuminen -selvityksen, jossa saamelaislapset pääsivät itse kertomaan näkemyksiään. Selvitys toi esille sekä ilahduttavia että huolestuttavia seikkoja saamelaislasten tilanteesta. Saamelaiskäräjien puheenjohtaja Tuomas Aslak Juuso toivoo, että lasten huolet esimerkiksi ilmastonmuuton vaikutuksista ja saamelaistiedon vähäisyydestä otetaan vakavasti. </em></p>
<p>Selvityksessä saamelaislapset esittävät toimenpiteitä hyvinvointinsa ja oikeuksiensa toteutumisen tueksi. Toimenpiteitä kaivataan mm. saamelaistiedon lisäämiseksi, saamenkielisen vapaa-ajantoiminnan lisäämiseksi, saamenkielisten oppimateriaalien tuottamiseksi sekä liikkumisen mahdollisuuksien lisäämiseksi. Lapset toivat esille myös huolta valtaväestön suhtautumisesta saamen kieltä, kulttuuria ja saamelaisten oikeuksia kohtaan. Erillisessä kannanotossaan (9.2.) lapsiasiavaltuutettu korosti myös saamelaiskäräjälain uudistamisen välttämättömyyttä lasten oikeuksien kannalta.</p>
<p>– Pidän erityisen huolestuttavana, että jopa 64 % lapsista kertoi välttävänsä saamelaisuuden esille tuomista ainakin jossain tilanteissa. Kun he vielä kertoivat, että yleisin syy tälle oli pelko pilkasta tai ennakkoluuloista, niin näen, että tämä on otettava vakavasti, toteaa Saamelaiskäräjien puheenjohtaja Tuomas Aslak Juuso.</p>
<p>Saamelaislapset myös kokivat, että saamelaisuudesta, saamen kielistä ja kulttuurista tiedetään Suomessa todella vähän. Samaan lopputulokseen on päätynyt myös Opetus- ja kulttuuriministeriön saamen kielten ja saamenkielisen opetuksen kehittämistyöryhmän tuottama selvitys . Saamelaiskäräjien nuorisoneuvosto on aktiivisesti pyrkinyt lisäämään tietoa esimerkiksi Dihtosis -hankkeen avulla, mutta hankkeella ei tällä hetkellä ole rahoitusta.</p>
<p type="title">Luontosuhde tuo saamelaislapsille voimia, mutta ilmastonmuutos huolestuttaa</p>
<p>Puheenjohtaja Juuso myös iloitsee selvityksessä esille nousseista tiedoista: saamelaislapset voivat hyvin ja kokevat elämänsä merkitykselliseksi.</p>
<p>– Tulosten mukaan saamelaislasten tilanne on monelta osin hyvä ja saamelaisten vahva luontosuhde tuo voimaa myös lapsillemme. Sen vastapainona kuitenkin on myös jo varhain kannettu huoli kulttuurin säilymisestä, erityisesti ilmastonmuutoksen ja sen konkreettisten vaikutusten takia. Tähän huoleen on tartuttava, puheenjohtaja Juuso painottaa.</p>
<p>Lapsiasiavaltuutetun toimisto toteutti selvityksen osana kansallista lapsistrategiaa vuoden 2022 aikana. Selvitykseen osallistui lähes sata 11–17-vuotiasta, itsensä saamelaiseksi kokevaa lasta kaikkialta Suomesta. Selvitys toteutettiin yhteistyössä Saamelaiskäräjien ja Kolttien kyläkokouksen kanssa.</p>
<list><p type="listitem">Selvitys: <span type="quote">”Kiva että juuri minä saan opiskella tätä kieltä ja se on osa kulttuuriani”</span>: Saamelaislasten hyvinvointi ja oikeuksien toteutuminen</p>
<p type="listitem">Tiivistelmä: Saamelaislasten hyvinvointi ja oikeuksien toteutuminen</p>
<p type="listitem">Kannanotto: Saamelaiskäräjälain muutos turvaa saamelaislasten kansalaisoikeuksia</p>
</list><p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p>Anne Länsman-Magga Sosiaali- ja terveyssihteeri 040 182 9998 anne.lansman-magga@samediggi.fi</p>
<p>Elli-Marja Hetta Nuorisosihteeri 050 382 5179 elli-marja.hetta@samediggi.fi</p>
<p>Riitta Lehtola-Kosonen Ma. Suunnittelija 040 168 5978 riitta.lehtola-kosonen@samediggi.fi</p>
<p type="title">Linkit:</p>
<p>Dihtosis-hanke</p>
<p>www.samediggi.fi</p>
</body></document>
