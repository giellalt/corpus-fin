<document xml:lang="fin" id="no_id"><header><title>Alle kouluikäisten lasten materiaalihanke on edennyt puoliväliin - tekeillä kaksi mobiilipeliä, kaksi digikirjaa, lautapeli ja irtokirjaimet - Samediggi</title><genre code="admin"/><author><unknown/></author><wordcount>295</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/03/alle-kouluikaisten-lasten-materiaalihanke-on-edennyt-puolivaliin-tekeilla-kaksi-mobiilipelia-kaksi-digikirjaa-lautapeli-ja-irtokirjaimet/</origFileName><parallel_text xml:lang="sme" location="vuollai_skuvlaahkasas_manaid_materialaproseakta_lea_ovdanan_beallemuddui_-_rahkadeamen_guokte_mobiilaspealu_guokte_digigirjji_lavdespealu_ja_bodubustavaid.html"/><parallel_text xml:lang="smn" location="vuala_skovlaahasij_parnai_materiaalhaaha_lii_ovdanam_pelimuudon_-_rahtimnaal_kyehti_moobiilspeela_kyehti_digitaallii_kirje_lyevdispeela_ja_podoipuustaveh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Alle kouluikäisten lasten materiaalihanke on edennyt puoliväliin – tekeillä kaksi mobiilipeliä, kaksi digikirjaa, lautapeli ja irtokirjaimet</p>
<p>Saamelaiskäräjien Alle kouluikäisten lasten materiaalihanke aloitti toimintansa tammikuun alussa, ja on edennyt nyt puoliväliin. Hankkeen yhtenä tavoitteena on tukea lasten saamen kielen oppimista nykyaikaisin materiaalein varhaiskasvatuksessa, esiopetuksessa ja kodeissa. Tukea varten on nyt tekeillä kaksi mobiilipeliä, kaksi digikirjaa, lautapeli ja irtokirjaimet.</p>
<p>Lasten piirroksia poroaiheisen lautapelin kuvitukseen.</p>
<p>Vahvasta pahvista kirjainten muotoon leikatut irtokirjaimet tuotetaan pääasiassa varhaiskasvatuksen ja esiopetuksen tarpeisiin lukemisen ja kirjoittamisen alkeiden tueksi. Kirjainten mukana jaetaan vinkkejä ja pedagogisia ohjeita niiden käyttämistä varten. Lautapelin ajatuksena on oman porotokan kartuttamisen myötä oppia poroihin liittyvää sanastoa sekä kehittää matemaattista ajattelua. Mielenkiintoisen ja hauskan lautapelin ovat suunnitelleet Onneli Sieppi ja Elle Máret Valkeapää osana Saamelaista lastentarhanopettajakoulutusta. Digitaalisista kirjoista toinen tehdään Satu Moshnikoffin ihastuttavan runokirjan Njuämmlaž njoikk pohjalta, ja toinen Ulla Sainion herttaisesta kirjasta Karhu ja Kettu, joka on ilmestynyt viime vuonna suomenkielisenä tarrakirjana. Molempien kirjojen digiversioon tulee tekstien kuuntelemisen lisäksi lasta osallistavaa toimintaa. Mobiilipelit tulevat kahdelta pelialan osaajalta, Kapy Toysilta ja Zaibatsu Interactivelta, joiden tuotantoa ovat muun muassa Pikku Kakkosen pelit Bigálus ja Nuottiniitty sekä Möllit. Mobiilipelien tavoitteena on innostavan ja kiinnostavan tekemisen ohessa tukea lasten sanavaraston laajenemista ja oman tarinantuottamisen kehittymistä.</p>
<p><span type="quote">“Hanke on hyvässä vauhdissa ja ensimmäisiä tuotoksia odotellaan mahdollisesti jo ennen kesää.”</span> kertoo hankkeen suunnittelija Petra Kuuva. <span type="quote">“Yhteistyötä on tehty yritysten lisäksi yksityisten henkilöiden kanssa, joille iso kiitos neuvoista, ideoista ja avusta. On ollut ilo suunnitella ja tuottaa projektia, jonka tuotoksista on iloa ja hyötyä kohderyhmänsä lisäksi muillekin saamen kielten oppijoille.”</span></p>
<p>Hankkeen rahoitus tulee Opetus- ja kulttuuriministeriöltä, ja hanke päättyy elokuun viimeinen päivä. Kaikki materiaalit tuotetaan koltansaameksi, pohjoissaameksi ja inarinsaameksi.</p>
<p type="title">Lisätietoja hankkeesta:</p>
<p>Petra Kuuva / Piäkkáá Heeihâ Petra ma. materiaalisuunnittelija Saamelaiskäräjät Sajos | FI-99870 Inari tel. +358 10 839 3128 | +358 40 623 3341 petra.kuuva(at)samediggi.fi facebook Kuuva Petra Työ</p>
</body></document>
