<document xml:lang="fin" id="no_id"><header><title>Samediggi - Saamelaiskäräjät - Eduskunnan  puhemies vieraili saamelaiskäräjillä</title><genre code="admin"/><author><unknown/></author><wordcount>401</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=773&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=773_lang=davvi.html"/><parallel_text xml:lang="smn" location="index2.php_option=com_content_task=view_id=773_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Eduskunnan  puhemies vieraili saamelaiskäräjillä</p>
<p>Saamelaiskäräjät sai lauantaina 23.11. arvovaltaisia vieraita kun eduskunnan puhemies Eero Heinäluoma delegaatioineen vieraili tutustumassa saamelaiskulttuurikeskus Sajokseen,  ILO 169-sopimukseen ja ajankohtaisiin saamelaisasioihin.</p>
<p>Puhemiehen delegaatiossa olivat mukana perustuslakivaliokunnan puheenjohtaja Johannes Koskinen, hallintovaliokunnan puheenjohtaja Pirkko Mattila, valtiovarainvaliokunnan puheenjohtaja Kimmo Sasi, maa- ja metsätalousvaliokunnan puheenjohtaja Jari Leppä sekä talousvaliokunnan puheenjohtaja Mauri Pekkarinen sekä eduskunnan pääsihteeri Seppo Tiitinen ja tieto- ja viestintäsihteeri Marjo Timonen. Puhemiehen seurueen matkan järjestelyistä vastasi Lapin liitto ja mukana olivat myös Lapin liiton puheenjohtaja, kansanedustaja Markus Lohi, maakuntajohtaja Mika Riipi ja yhteysjohtaja Maiju Hyry.</p>
<p><em type="italic">Puhemies Eero Heinäluoma antoi eduskunnan lahjan saamelaiskäräjille. Puheenjohtaja Näkkäläjärvi kiitti lahjasta ja vakuutti että taulu sijoitetaan arvopaikalle Sajokseen. Kuva: Johanna Alatorvinen </em></p>
<p>Puhemies oli halunnut kuulla saamelaiskäräjien näkemyksiä erityisesti ILO 169-sopimuksen ratifioinnista. Puheenjohtaja Näkkäläjärvi käsitteli puheessaan laajasti Suomen kansainvälisiä velvoitteita, ILO 169-sopimuksen ratifiointia, Metsähallituslain uudistamista sekä saamelaiskäräjälain uudistamista valmistelleen työryhmän mietintöä. Näkkäläjärvi korosti puheessaan että ILO sopimuksen ratifioinnin valmistelu on aloitettava välittömästi, jotta ratifiointi ehtii eduskunnan käsittelyyn. Suomella on edelleen hyvät edellytykset ratifioida sopimus. ” ratifiointi edellyttää poliittista tahtoa ja hyvää yhteistyötä Suomen valtion ja saamelaiskäräjien väillä. Sopimuksen ratifioinnin ympärillä on turhia pelkoja eikä sen ratifiointi estäisi millään tavoin muun väestön elämistä ja elinkeinojen harjoittamista saamelaisten kotiseutualueella” Näkkäläjärvi korosti. Saamelaiskäräjät kertoi saamelaiskäräjälain uudistamista valmistelleen työryhmän esitysten olevan jo nyt kompromisseja eikä niitä tule heikentää lain jatkovalmistelun yhteydessä. Tilaisuudessa keskusteltiin myös kaivostoiminnasta ja sen vaikutuksista saamelaiskulttuuriin sekä arktisen alueen haasteista.</p>
<p><em type="italic">Kuvassa vasemmalta oikealle Johannes Koskinen, Marjo Timonen, Seppo Tiitinen, Eero Heinäluoma, Jari Leppä, Pirkko Mattila, Kimmo Sasi, Markus Lohi, Mauri Pekkarinen, Klemetti Näkkäläjärvi, Tiina Sanila-Aikio ja Heikki Paltto. Kuva: Johanna Alatorvinen. </em></p>
<p>” Saamelaiskäräjien puolesta olen iloinen, että puhemies ja valiokuntien puheenjohtajat ovat halunneet tutustua saamelaiskäräjien toimintaan ja ajankohtaisiin saamelaisasioihin. Eduskunta on saamelaiskäräjien tärkeä yhteistyökumppani ja on tärkeää, että pääsemme vaihtamaan ajatuksia ja kertomaan saamelaiskäräjien toiminnasta ja tavoitteista” puheenjohtaja Näkkäläjärvi kertoi. Saamelaiskäräjien I varapuheenjohtaja Tiina Sanila-Aikio ja II varapuheenjohtaja Heikki Paltto kertoivat erityisesti saamelaisporonhoidon tilanteesta ja roolista saamelaiskulttuurissa. Tiina Sanila-Aikio kertoi myös kolttasaamelaisten erityiskysymyksistä.</p>
<p><em type="italic">Eduskunnan puhemies sekä saamelaiskäräjien puheenjohtaja Klemetti Näkkäläjärvi ja varapuheenjohtajat Tiina Sanila-Aikio ja Heikki Paltto. Kuva: Johanna Alatorvinen. </em></p>
<p>” Tilaisuus oli oikein lämminhenkinen ja meillä oli erinomainen keskustelu puhemiehen ja valiokuntien puheenjohtajien kanssa. Tilaisuus oli molemminpuolisesti onnistunut ja olimme yhtä mieltä siitä, että saamelaisasioissa on mahdollista päästä eteenpäin rakentavasti ja hyvässä yhteishengessä. Ainoa ongelma oli vain ajan loppuminen. Toivonkin, että voimme jatkaa keskustelua ja ajatuksenvaihtoa lisää myöhemmin”, Näkkäläjärvi kertoi.</p>
<p>Saamelaiskäräjien muistio puhemies Eero Heinäluomalle</p>
<p>Klemetti Näkkäläjärven puhe puhemies Eero Heinäluomalle</p>
<p><em type="italic">Lisätietoja: </em> </p>
<p>puheenjohtaja Klemetti Näkkäläjärvi</p>
</body></document>