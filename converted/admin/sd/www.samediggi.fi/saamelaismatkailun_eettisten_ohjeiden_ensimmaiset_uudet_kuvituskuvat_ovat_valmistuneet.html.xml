<document xml:lang="fin" id="no_id"><header><title>Saamelaismatkailun eettisten ohjeiden ensimmäiset uudet kuvituskuvat ovat valmistuneet - Samediggi</title><genre code="admin"/><author><unknown/></author><year>2021</year><wordcount>339</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/11/saamelaismatkailun-eettisten-ohjeiden-ensimmaiset-uudet-kuvituskuvat-ovat-valmistuneet/</origFileName><parallel_text xml:lang="eng" location="the_first_new_illustrations_of_the_ethical_guidelines_of_sami_tourism_have_been_released.html"/><parallel_text xml:lang="sme" location="sameturismma_etihkalas_ravvagiid_vuosttas_odda_govat_leat_garvanan.html"/><parallel_text xml:lang="smn" location="samimadhasem_eettisij_ravvui_vuossamuuh_udda_koveh_laa_valmastum.html"/><parallel_text xml:lang="sms" location="saa_m-maatkcem_eettlaz_vua_pstoozzi_vuossmos_odd_karttoskaart_lie_valmstoovvam.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaismatkailun eettisten ohjeiden ensimmäiset uudet kuvituskuvat ovat valmistuneet</p>
<p><em type="italic">Sarjakuvataiteilija Sunna Kitti kuvittaa Vastuullisen ja eettisesti kestävän saamelaismatkailun toimintaperiaatteet -ohjeistuksen. Koko kuvitusmateriaalin on tarkoitus valmistua kesän 2019 aikana. Uusi materiaali on ensisijaisesti tarkoitettu oppimateriaalikäyttöön matkailualan opiskelijoille sekä matkailualan eri toimijoille ja alueelle saapuville matkailijoille. </em></p>
<p>Kuvitusta ja ohjeistuksen tekstejä yhdistämällä halutaan nostaa saamelaismatkailuun liittyviä haasteita laajempaan tietoisuuteen. <span type="quote">“Toivomme visuaalisen informaation selkeyttävän ohjeistuksen viestiä ja helpottavan sen sisäistämistä ja käyttöönottoa”</span>, kertoo hankkeen suunnittelija Kirsi Suomi.</p>
<p>Ensimmäiset kuvituskuvat ovat nyt valmistuneet. <em type="italic">Tulevaisuus, jonka haluamme </em>-kuva perustuu eettisessä ohjeistuksessa olevaan visioon. Vision mukaan saamelaisten perinteiset elinkeinot ovat elinvoimaisia ja kannattavia. Perinteisten elinkeinojen rinnalla uudet elinkeinot, kuten vastuullinen ja eettisesti kestävä saamelaisuuteen perustuva matkailu tukee perinteisiä elinkeinoja ja edistää työllisyyttä paikallisesti. </p>
<p>Vision mukaan perustettu saamelaismatkailun neuvontakeskus jakaa saamelaisiin ja saamelaiskulttuuriin liittyvää totuudenmukaista tietoa matkailijoille ja matkailutoimijoille, sekä tietoa eettisesti ja kestävästi toimivista saamelaisista matkailutoimijoista. Myös saamelaisyhteisön arki ja juhlat, sekä saamelaisten kotiseutualueen maankäyttö on hyvässä visiossa onnistuneesti yhteensovitettu matkailun kanssa saamelaisten oikeudet ja kulttuuri huomioiden sekä niitä kunnioittaen.</p>
<p>Tulevaisuus, jonka haluamme. Kuvitus: Sunna Kitti.</p>
<p>Hyvän vision vastakohtana on <em type="italic">Tulevaisuus, jota emme halua </em>. Tässä kuvassa eettisen ohjeistuksen visio ei ole toteutunut, eikä hallitsemattoman matkailijamäärien jatkuvan kasvun aiheuttamia haasteita ole pystytty ratkaisemaan. Saamelaisten kotiseutualueelle suuntautuva matkailu on hallitsematonta ja saamelaisten perinteiset elinkeinot ovat joutuneet väistymään matkailun tieltä. Matkailun ulkopuolisen väestön kulttuurikäytäntöjä ja perinteitä ei ole onnistuttu turvaamaan, vaan saamelaisyhteisön arki ja juhla on päätynyt matkakohteeksi ja nähtävyydeksi. </p>
<p>Tulevaisuus, jota emme halua. Kuvitus: Sunna Kitti.</p>
<p><span type="quote">“Toivon kuvituksella olevan vaikutusta matkailijoiden ja matkailualan suhtautumisessa saamelaisiin ja saamelaiskulttuurin. Virheellisiin, vanhanaikaisiin mielikuviin perustuva matkailu kutistaa sitä jo pientä tilaa, jossa saamelaiset voivat vapaasti harjoittaa omaa kulttuuriaan tulematta häirityiksi. Minua huolestuttaa kylien muuttuminen paikallisille asuinkelvottomiksi”</span>, sanoo sarjakuvataiteilija Sunna Kitti siitä, miksi hän lähti mukaan ohjeistuksen kuvitukseen.</p>
<p>Saamelaiskäräjien kokous hyväksyi 24.9.2018 <em type="italic">Vastuullisen ja eettisesti kestävän saamelaismatkailun toimintaperiaatteet </em>. Eettisten ohjeiden päätavoitteena on poistaa saamelaisuutta hyväksikäyttävä matkailu sekä matkailun kautta leviävä saamelaisia koskeva väärä tieto. Toisena painopisteenä on turvata matkailun ulkopuolisen väestön kulttuurikäytännöt ja perinteet. Hankkeen on rahoittanut opetus- ja kulttuuriministeriö. </p>
<p>https://www.samediggi.fi/saamelaismatkailun-eettiset-ohjeet/</p>
<p type="title">Lisätietoja</p>
<p>Suunnittelija Kirsi Suomi, Kulttuurillisesti vastuullinen saamelaismatkailu, 010 839 3118, kirsi.suomi(at)samediggi.fi</p>
</body></document>
