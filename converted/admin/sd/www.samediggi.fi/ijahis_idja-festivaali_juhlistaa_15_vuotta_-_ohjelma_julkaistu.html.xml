<document xml:lang="fin" id="no_id"><header><title>Ijahis idja-festivaali juhlistaa 15 vuotta – ohjelma julkaistu - Samediggi</title><genre code="admin"/><author><unknown/></author><year>2018</year><wordcount>337</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/07/02/ijahis-idja-festivaali-juhlistaa-15-vuotta-ohjelma-julkaistu/</origFileName><parallel_text xml:lang="eng" location="ijahis_idja_festival_celebrates_15_years_-_program_now_published.html"/><parallel_text xml:lang="sme" location="ijahis_idja-festivala_avvuda_15_jagi_-_programma_garvvis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijahis idja-festivaali juhlistaa 15 vuotta – ohjelma julkaistu</p>
<p>Elokuussa järjestettävän Ijahis idja – alkuperäiskansojen musiikkitapahtuman ohjelma on julkaistu. Inarissa viidettätoista kertaa järjestettävän Ijahis idjan ohjelma on viime vuosien tapaan laaja ja monipuolinen. Festivaaliviikonlopun tarjontaan kuuluu konserttien lisäksi muun muassa keskusteluareena, saamelaiset urheilukilpailut sekä lasten ja nuorten omaa ohjelmaa.</p>
<p>Tapahtuma alkaa perjantaina 17.8. lasten- ja nuortenohjelmalla. Päivän aikana ennakkoon ilmoittautuneet lapset ja nuoret osallistuvat työpajoihin sekä pääsevät näkemään saamelaisia lyhytelokuvia. Omaa osaamistaan lapset ja nuoret pääsevät esittämään <em type="italic">Ijahis ija násttážat </em>–nuortenkonsertissa. Myös Solju-yhtye esiintyy <em type="italic">Ijahis ija násttážat </em>–nuortenkonsertissa. </p>
<p>Festivaali avataan juhlallisesti perjantaina klo. 18.00. Avajaisohjelmassa esiintyvät joikaaja Nils-Heikki Paltto sekä Indigenous Bastards-yhtye. Avajaisten jälkeen kilpaillaan vauhdikkaassa suopunkisprintissä. Kilpailu käydään Sajoksen piha-alueella. Sen lisäksi festivaalin pääjärjestäjä Anára Sámisearvi ry juhlistaa ohjelmallisesti 35-vuotistaivaltaan.</p>
<p>Perjantain konsertit Ijahis idjan päälavalla tarjoavat jokaiselle jotakin, kun lavalle nousevat Solju-yhtye, norjansaamelainen pop-tähti Kevin Boine sekä kanadalainen DJ-kollektiivi A Tribe Called Red. Varmasti ikimuistoinen ilta tiedossa.</p>
<p>Lauantaipäivä alkaa musiikkiseminaarilla, joka järjestetään saamelaismuseo Siidassa. Juhlavuoden seminaarissa on aiheena Ijahis idja. Paneelikeskustelussa pureudutaan Aslak Palton johdolla festivaalin historiaan sekä sen merkitykseen saamelaiselle musiikille ja muusikoille.</p>
<p>Päivä jatkuu Yle Sápmin tuottamalla Yle Sápmi -areenalla. Kyseessä on keskusteluohjelma, jossa pureudutaan ajankohtaisiin ilmiöihin ja ihmisiin. Keskusteluita käydään kaikilla kolmella Suomessa puhutulla saamen kielellä. Keskusteluareena järjestetään festivaalialueella, Sajoksen pihalla.</p>
<p>Ilta jatkuu Sajoksen auditoriossa konsertissa <span type="quote">”Luohti ja Suõmmkar”</span>. Konsertissa esiintyvät joikaajat Berit Alette Mienna, Ingá Elisá Påve Idivuoma, Hildá Länsman sekä Iŋgá-Máret Gaup-Juuso. Koltansaamenkielinen Suõmmkar-yhtye puolestaan julkaisee debyyttialbuminsa. Auditoriokonserteista on tullut vuosi vuodelta suositumpia ja ne keräävät yleisöä nauttimaan saamelaismusiikista intiimeissä puitteissa.</p>
<p>Lauantaina ulkoilmakonsertit festivaalialueella avaa Hildá Länsmanin ja Viivi Saarenkylän muodostama Vildá-yhtye. Ijahis idjan ulkolavalla esiintyvät lauantaina myös Felgen Orkester, Amoc &amp; Ailu Valle ja Trio Boogiemen ja Tundra Electro sekä joikuperinteen taitajia. Konserttien ohessa urheillaan. Lauantaina lajina on nopeatempoinen ja tarkkuutta vaativa suopunginheitto. Kilpailu käydään Sajoksen piha-alueella.</p>
<p>Ijahis idja 17.–19.8.2018 Inarissa . Ennakkolipunmyynti alkaa 3.7.2018.</p>
<p>Ijahis idjan järjestävät yhteistyössä Anára Sámisearvi ry, Saamelaiskäräjät , Saamelaisalueen koulutuskeskus, Saamelaismuseo Siida, Inarin kunta, Taiteen edistämiskeskuksen Lapin toimipiste, Yle Sápmi ja Hotelli Kultahovi.</p>
<p><em type="italic">Lisätietoja: </em></p>
<p>Suunnittelija, saamelaismusiikkikeskus/ tuottaja Oula Guttorm, oula.guttorm@samediggi.fi , +358 50 574 2765</p>
</body></document>
