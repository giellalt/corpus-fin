<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjälain uudistus etenee</title><genre code="admin"/><author><unknown/></author><wordcount>381</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=919&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=919_lang=davvi.html"/><parallel_text xml:lang="smn" location="index2.php_option=com_content_task=view_id=919_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjälain uudistus etenee</p>
<p>Oikeusministeriön ja saamelaiskäräjien yhteisenä tavoitteena on, että  vuonna 2015 pidettävissä saamelaiskäräjävaaleissa noudatetaan uutta saamelaiskäräjälakia ja sen vaaleja koskevia säännöksiä. Ministeriö ja saamelaiskäräjät myös toimivat tavoitteen saavuttamiseksi.</p>
<p>Oikeusministeriön mukaan hallituksen esitys annetaan eduskuntaan mahdollisimman pian. Eduskunta käsittelee hallituksen esitystä syksyllä. Jos tarve vaatii, voidaan lakiin sen eduskuntakäsittelyn yhteydessä esittää otettaviksi tarpeelliset siirtymäsäännökset vuoden 2015 vaaleissa sovellettavista vaaliluetteloon hakeutumista ja vaaliluettelon vahvistamista koskevista määräajoista ja muista mahdollisista vaalien toimittamiseen liittyvistä seikoista. <span type="quote">”Olen varma siitä, että saamelaisyhteisön ja saamelaiskäräjien tukema saamelaismääritelmä astuu voimaan ennen vaaleja ja saamelaiskäräjät käsittelee hakemukset saamelaiskäräjien vaaliluetteloon uuden määritelmän nojalla”</span>, saamelaiskäräjien puheenjohtaja Klemetti Näkkäläjärvi kertoo.</p>
<p>” Saamelaiskäräjien käsityksen mukaan hallituksen esitystä ei ole tarvetta käsitellä muissa valiokunnissa kuin perustuslakivaliokunnassa. Saamelaiskäräjien tavoitteena on, että lain eduskuntakäsittely olisi nopea, lakiin ei tulisi muita muutoksia kuin mahdollisesti siirtymäsäännösten osalta ja luonnollisesti tuomme tämän toiveen esiin perustuslakivaliokunnalle.”, saamelaiskäräjien puheenjohtaja Näkkäläjärvi kertoo.</p>
<p>Saamelaiskäräjien vaalilautakunta on aloittanut valmistelut saamelaiskäräjien vaaleja varten. ”Odotamme tietenkin että uusi saamelaiskäräjälaki astuisi voimaan mahdollisimman pian. Tilanne on meille haasteellinen. Joudumme ehkä aluksi toimimaan vanhan saamelaiskäräjälain nojalla, mutta samalla myös valmistautumaan uuden lain tuomiin uudistuksiin. Noudatamme aina kulloinkin voimassaolevaa lainsäädäntöä ja sen määrä-aikoja. Seuraamme lain eduskuntakäsittelyä ja niiden vaikutuksia. Lainsäädännön edellyttämät päätökset vaaliluettelon vahvistamisessa tehdään kulloinkin voimassa olevan lain ja määräaikojen mukaisesti. Sellaista tilannetta ei voi tulla, että vaaliluetteloon otettaisiin henkilöitä samanaikaisesti nykyisen saamelaismääritelmän ja uudistettavan saamelaismääritelmän nojalla, ”vaalilautakunnan puheenjohtaja Janne Näkkäläjärvi kertoo.</p>
<p>Saamelaiskäräjien vaalilautakunta tiedottaa saamelaisille saamelaiskäräjien kotisivuilla ja tiedotusvälineissä saamelaiskäräjien vaaliluetteloon hakeutumisesta ja mahdollisista muutoksista, mitä saamelaiskäräjälain uudistus tuo. ” Vaalilautakunta huolehtii siitä, että saamelaiset saavat ajoissa tietoa ja  vaaliluetteloon hakeutumisesta, vaalien järjestämisestä ja ehdokasasettelusta saameksi ja suomeksi.  Vaalilautakunta huolehtii myös saamelaisten oikeusturvasta  vaalien järjestämisen yhteydessä.  Äänestysautot tulevat myös vaaleihin ja voimme palvella äänestäjiä entistä paremmin, ” vaalilautakunnan puheenjohtaja kertoo.</p>
<p>Saamelaiskäräjät aloittaa valmistautumisen saamelaiskäräjälain tuomiin uudistuksiin. ” Uusi saamelaiskäräjälaki edellyttää saamelaiskäräjien työjärjestyksen tarkistamista ja osa muutoksista on tehtävä kiireellisesti vaaleja koskevien säännöksien johdosta. Kokonaisuudistuksen on oltava voimassa ja hyväksytty kun vuonna 2015 valittava saamelaiskäräjät aloittaa toimintansa. Uudistuksessa kuullaan henkilöstöä, ”saamelaiskäräjien puheenjohtaja Näkkäläjärvi kertoo.</p>
<p>”Saamelaiskäräjien vaalilautakunnan kokoonpanoa ja valitsemisperusteita esitetään muutettavaksi uudessa laissa. On siis hyvin todennäköistä, että  saamelaiskäräjät joutuu asettamaan uuden vaalilautakunnan toimeenpanemaan vaalit uuden lainsäädännön nojalla ja saamelaiskäräjien tulee valmistautua käsittelemään asiaa hyvinkin pikaisesti, riippuen eduskuntakäsittelyn etenemisestä ” vaalilautakunnan puheenjohtaja Janne Näkkäläjärvi kertoo.</p>
<p>Lisätietoja: Vaalilautakunnan työn osalta vaalilautakunnan puheenjohtaja</p>
<p>Janne Näkkäläjärvi</p>
<p>Muuten saamelaiskäräjien puheenjohtaja</p>
<p>Klemetti Näkkäläjärvi</p>
</body></document>
