<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjät tapasi Suomen hallituksen</title><genre code="admin"/><author><unknown/></author><wordcount>234</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=664&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=664_lang=davvi.html"/><parallel_text xml:lang="smn" location="index2.php_option=com_content_task=view_id=664_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Saamelaiskäräjät tapasi Suomen hallituksen</p>
<p>Pääministeri Jyrki Katainen oli kutsunut saamelaiskäräjät  hallituksen iltakouluun kuultavaksi hallitusohjelman saamelaiskirjausten toteuttamisesta. Saamelaiskäräjien puheenjohtaja Klemetti Näkkäläjärvi ja II varapuheenjohtaja Heikki Paltto olivat tänään,, 12.12.2012 valtioneuvoston kuultavana.</p>
<p>Puheenjohtaja Näkkäläjärvi käsitteli puheessaan Ilo 169-sopimuksen ratifiointia, saamen kielten elvyttämisohjelman toimeenpanoa ja saamelaiskäräjien resursointia. ” Suomella on nyt erinomaiset mahdollisuudet ratifioida ILO-sopimus. Asiassa ei tarvita lisää selvityksiä, vaan poliittista tahtoa” Näkkäläjärvi tähdensi. Sopimus edellyttää saamelaisten oikeuksien ratkaisemista maahan, veteen ja luonnonvaroihin. Ne voidaan ratkaista saamelaiskäräjälain, Metsähallituksen hallintomallin ja maankäyttöä koskevan lainsäädännön uudistamistyön yhteydessä, puheenjohtaja kertoi.</p>
<p>Saamelaiskäräjien varapuheenjohtaja Heikki Paltto kertoi valtioneuvostolle saamelaisporonhoidon erityispiirteistä ja tukitarpeista. Saamelaiskäräjien edustajat painottivat, että ILO 169-sopimuksen ratifiointi edellyttää erityisoikeuksia saamelaisen poronhoidon harjoittamiselle. Poronhoito muodostaa saamelaisen aineellisen kulttuurin perustan ainoana saamelaiselinkeinona, joka tarjoaa ympärivuotisen elannon ” Olin hyvin iloinen että valtioneuvostossa nousi keskusteluun saamelaisporonhoidon tarpeet ja erityskysymykset,” Paltto kertoi.</p>
<p>Hallituksen iltakoulussa sovittiin, että työtä alkuperäiskansoja koskevan ILO-sopimuksen ratifiointiesteiden poistamiseksi jatketaan oikeusministeriön johdolla muiden vastuuministeriöiden ja saamelaiskäräjien välisenä yhteistyönä. Poliittista linjausta vaativista saamelaisasioista ja erityisesti saamelaissopimuksesta neuvoteltaessa esiin nousevista kysymyksistä päättämään muodostetaan saamelaisasioiden ministeriryhmä.</p>
<p>” On tärkeää että valtioneuvosto antoi vahvan tuen Ilo 169-sopimuksen ratifiointiprosessin jatkamiselle ja hallitusohjelman saamelaiskirjausten toteuttamiselle. Yhteistyötä tulee varmasti helpottamaan se, että valtioneuvosto muodostaa saamelaisasioiden ministeriryhmän. Ministeriryhmän perustaminen korostaa myös sitä, että valtioneuvosto pitää  saamelaiskirjausten toteutumista ensiarvoisen tärkeänä” Näkkäläjärvi painottaa.</p>
<p>Lisätietoja:</p>
<p>Puheenjohtaja Klemetti Näkkäläjärvi</p>
<p>II varapuheenjohtaja Heikki Paltto</p>
<p>Klemetti Näkkäläjärven puhe valtioneuvoston iltakoulussa 12.12.2012</p>
<p>Saamelaiskäräjien muistio valtioneuvoston iltakouluun</p>
<p>Valtioneuvoston tiedote</p>
<p>Saamelaiskäräjien lausunto ILO sopimuksen nro 169 ratifiointiedellytyksistä</p>
</body></document>