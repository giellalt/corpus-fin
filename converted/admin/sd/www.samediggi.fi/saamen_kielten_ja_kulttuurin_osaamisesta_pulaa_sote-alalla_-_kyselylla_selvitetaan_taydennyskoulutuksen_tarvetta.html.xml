<document xml:lang="fin" id="no_id"><header><title>Saamen kielten ja kulttuurin osaamisesta pulaa sote-alalla - kyselyllä selvitetään täydennyskoulutuksen tarvetta - Samediggi</title><genre code="admin"/><author><unknown/></author><year>2020</year><wordcount>235</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/09/03/saamen-kielten-ja-kulttuurin-osaamisesta-pulaa-sote-alalla-kyselylla-selvitetaan-taydennyskoulutuksen-tarvetta/</origFileName><parallel_text xml:lang="sme" location="sode-suorggis_vatni_samegielaid_ja_kultuvrra_mahtuin_-_gazademiin_cielggadit_darbbu_dievasmahttinskuvlejupmai.html"/><parallel_text xml:lang="smn" location="koijadallam_sosiaal-_ja_tiervasvuodasyergi_aammatulmui_samikielan_ja_-kulttuuran_lohtaseijee_mattimtaarbuin_-_vastidemaigi_22_9_2020_rai.html"/><parallel_text xml:lang="sms" location="koojjos_sosiaal-_da_tiorvasvuottsue_rj_ammatnii_kki_saa_mkiolid_da_kulttuu_re_ohttneei_siltteemtaarbin_-_va_stteemai_gg_22_9_2020_rajja_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten ja kulttuurin osaamisesta pulaa sote-alalla – kyselyllä selvitetään täydennyskoulutuksen tarvetta</p>
<p>Pohjois-Suomen sosiaalialan osaamiskeskus (Poske) selvittää kyselyllä sosiaali- ja terveysalan ammattilaisten saamen kieliin ja saamelaiseen kulttuuriin liittyviä osaamistarpeita. Tulosten perusteella toteutetaan sosiaali- ja terveysalalle räätälöityä ammatillista täydennyskoulutusta. Kysely on osa Lapin yliopiston, Lapin ammattikorkeakoulun ja Posken toteuttamaa Monialaista ja -tieteistä osaamista sosiaali- ja terveydenhuollon ammattilaisille (MoniSoTe) -hanketta (ESR-rahoitteinen). Sen tavoitteena on saada tietoa Lapissa toimivien sosiaali- ja terveydenhuollon ammattilaisten monialaisista osaamistarpeista.</p>
<p>Työelämän ajankohtaisiin osaamistarpeisiin pyritään vastaamaan monialaisen ja –tieteisen sote-alan ammatillisen täydennyskoulutuksen avulla. Tähän liittyen vahvistetaan saamen kieliin ja kulttuuriin liittyvää osaamista sosiaali- ja terveydenhuollossa.</p>
<p>”Toivomme, että osaamistarpeiden kartoittamisen ja lisäkoulutuksen avulla voisimme tukea sellaisten palveluiden toteuttamista, joissa otetaan entistä paremmin huomioon saamelaisten asiakkaiden ja potilaiden tarpeet. Olemme kiinnostuneet saamenkielisten sosiaali- ja terveysalan ammattilaisten osaamisesta laajasti: sekä kieliosaamisesta että ammatillisesta osaamisesta.” kertoo Posken saamelaisyksikön suunnittelija Lydia Heikkilä.</p>
<p>Lydia Heikkilä on huolissaan nykytilanteesta, jossa saamenkielisten sosiaali- ja terveysalan ammattilaisten osaamisesta ei ole tarkkaa tietoa. <span type="quote">”Saamenkielisistä sosiaali- ja terveysalan ammattilaisista on kova pula, mutta samalla emme välttämättä osaa hyödyntää olemassa olevien kielitaitoisten ammattilaisten osaamista kaikessa laajuudessaan”</span>, hän pohtii.</p>
<p>Heikkilä pitää tärkeänä saamenkielisten sosiaali- ja terveysalan ammattilaisten osaamistarpeiden kartoittamista erityisesti sote-uudistuksen takia. <span type="quote">”Sote-uudistus muuttaa tapoja järjestää kaikkia sosiaali-ja terveyspalveluja. Saamenkielisten ammattilaisten osaamistarpeiden selvittäminen auttaa meitä suunnittelemaan sellaisia tulevaisuuden saamenkielisiä palveluja, jotka vastaavat paremmin saamelaisyhteisön tarpeisiin”</span>.</p>
<p>Kyselyyn voi vastata osoitteessa https://link.webropolsurveys.com/S/7D42DA9A2AC28BD4</p>
<p>Vastausaikaa on 22.9.2020 asti.</p>
<p type="title">Lisätietoja</p>
<p>Lydia Heikkilä Suunnittelija Pohjois-Suomen sosiaalialan osaamiskeskus, saamelaisyksikkö lydia.heikkila(at)samediggi.fi puh. 040 592 5531</p>
</body></document>
