<document xml:lang="fin" id="no_id"><header><title>Saamen kielten etäoppilaiden määrä kasvaa – Anni-Sofia Niittyvuopio aloitti hankekoordinaattorina - Samediggi</title><genre code="admin"/><author><unknown/></author><year>2021</year><wordcount>189</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/08/13/saamen-kielten-etaoppilaiden-maara-kasvaa-anni-sofia-niittyvuopio-aloitti-hankekoordinaattorina/</origFileName><parallel_text xml:lang="sme" location="samegielaid_gaiddusoahppiid_mearri_stuorru_-_anni-sofia_niittyvuopio_bargagodii_fidnokoordinahtorin.html"/><parallel_text xml:lang="smn" location="samikielai_kaidusuappei_meeri_lassaan_-_anni-sofia_niittyvuopio_algattij_hahakoordinaattorin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten etäoppilaiden määrä kasvaa – Anni-Sofia Niittyvuopio aloitti hankekoordinaattorina</p>
<p>Saamen kielten etäyhteyksiä hyödyntävän opetuspilotin neljäs lukuvuosi käynnistyy maanantaina 16.8. Lukuvuonna 2021–2022 hankkeessa opiskelee 104 oppilasta 30 kunnasta eri puolelta Suomea. Inarinsaamen oppilaita on 34, koltansaamen 19 ja pohjoissaamen 52. Yhteyksiä kouluihin hoitavana koordinaattorina on aloittanut Saamelaiskäräjillä työskentelevä Anni-Sofia Niittyvuopio.</p>
<p>Hankkeen opettajina työskentelevät Sirkka Sanila (koltansaame), Henna Aikio (inarinsaame), Joni Saijets (pohjoissaame äidinkielenä) ja Satu Pieski (pohjoissaame toisena kielenä). Satu Pieski siirtyy syyskuussa neljäksi kuukaudeksi projektipäällikön tehtävään Hanna Helanderin virkavapauden ajaksi.</p>
<p>Sirkka Sanila opettaa Tukholmasta, Joni Saijets jutaavaan saamelaiseen tapaan joko kotoa tai sieltä, mihin on kulkiessaan päätynyt, Henna Aikio ja Satu Pieski Oulusta. Opettajien ja hanketyöntekijöiden uusi lukuvuosi käynnistyi yhteisillä suunnittelupäivillä Oulussa elokuun alussa.</p>
<p>Yhteistyössä Lapin yliopiston ADVOST -hankkeen kanssa valmistellaan etäopetuksen käsikirjaa. Deanuleagis sámástit -hankkeen kanssa valmistellaan kalastusaiheisia opetusvideoita ja hankkeelta saadaan myös oppilaiden huoltajille ja viranomaisille suunnattua kielineuvontaa.</p>
<p>Opettajat odottavat jo oppilaiden kohtaamista. – Oppilaiden motivaatio ja into välittyvät myös ruudun läpi. On tosi ihanaa nähdä, miten oppilaat ympäri Suomen eri kouluista toimivat yhdessä omissa etäryhmissään ja sitoutuvat kielen oppimiseen, opettaja Henna Aikio sanoo.</p>
<p><em type="italic">Lisätietoja: </em></p>
<p>Hanna Helander, hanna.helander@edu.utsjoki.fi</p>
<p>Anni-Sofia Niittyvuopio, anni-sofia.niittyvuopio@samediggi.fi</p>
<p>Satu Pieski, satu.pieski@edu.utsjoki.fi</p>
<p>https://www.saamenetaopetus.com/</p>
<p>https://www.samediggi.fi/toiminta/koulutus-ja-oppimateriaali/</p>
</body></document>
