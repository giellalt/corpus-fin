<document xml:lang="fin" id="no_id"><header><title>Osallistu Saamelaisten kansallispäivään paikasta riippumatta - Samediggi</title><genre code="admin"/><author><unknown/></author><year>2022</year><wordcount>372</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/01/31/osallistu-saamelaisten-kansallispaivaan-paikasta-riippumatta/</origFileName><parallel_text xml:lang="sme" location="searvva_sami_albmotbeaivai_ledjet_dal_gos_beare.html"/><parallel_text xml:lang="smn" location="uasalist_sammilij_aalmugpiaivan_kost_peri.html"/><parallel_text xml:lang="sms" location="vuassood_saa_mi_meersazpeivva_da_aa_n_ij_leakku_paai_kest_kidd.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Osallistu Saamelaisten kansallispäivään paikasta riippumatta</p>
<p><em type="italic">Virtuaalitapahtuma lähetetään Sajoksesta sunnuntaina 6.2. klo 16 alkaen. Saamelaiskäräjien puheenjohtaja Tuomas Aslak Juuso kutsuu kaikkia viettämään Saamelaisten kansallispäivää yhdessä suoran lähetyksen välityksellä.  </em></p>
<p>– Saamelaisten kansallispäivää vietetään nyt toista vuotta virtuaalisesti. Haluamme tuoda Saamen kansan yhdessä juhlimaan tätä tärkeää päivää ja samalla vierailemaan virtuaalisesti mm. meillä Saamelaiskäräjillä sekä eri puolella Saamelaisten kotiseutualuetta, sanoo puheenjohtaja Tuomas Aslak Juuso tapahtumasta.</p>
<p>Tapahtuman aikana kuullaan puheenjohtajan kansallispäivän tervehdys, saamelaislasten terveiset ja päästään nauttimaan musiikkiesityksistä sekä lyhytelokuvista. Juuri maailman ensimmäisen livđe-levyn julkaissut <em type="italic">Anna Morottaja </em>esittää perinteistä inarinsaamelaista musiikkia. <em type="italic">Ulla Pirttijärvi &amp; Ulda </em>-yhtyeen Kahdeksan vuodenaikaa -konsertti tuo esiin pohjoiseen luontoon liittyviä teemoja Ulla Pirttijärven henkilökohtaisten muistojen kautta ja käy musiikillista vuoropuhelua perinteisen saamelaiskulttuurin ja nykyisen maailman välillä. Lisäksi nähdään mm. Sevettijärven koululaisten rap-video. </p>
<p>Kansallispäivän tapahtumaa pääset seuraamaan osoitteessa <em type="italic">www.sajos.fi/live </em>. </p>
<p>Voit osallistua tapahtumaan lähettämällä kansallispäivän terveisesi numeroon +358 40 663 4493 tekstiviestillä tai Whatsappin kautta. Voit myös jättää terveisesi Twitterissä tunnisteella #SaamelaistenKansallispäivä.</p>
<p type="title">Tarjolla kouluille ja oppilaitoksille</p>
<p>Saamelaiskäräjien nuorisoneuvoston ja Nuorten Akatemian Dihtosis-hanke välittää saamelaistietoa ja tarjoaa toiminnallisia työpajoja oppilaitoksille. Työpajoja voi tilata ala- ja yläkouluun sekä toisen asteen oppilaitoksiin. Dihtosis-hanke tarjoaa uutuutena video-oppitunteja saamelaisaiheen käsittelyyn. Video-oppitunneilla saamelaisnuoret toimivat opettajina johdattaen oppilaat saamelaiskulttuuriin eri näkökulmista. Lisäksi sivuilta voi tilata pedagogisia pelejä saamelaiskulttuurista tai ladata Dihtosis-menetelmäoppaan tai aamunavauksen.</p>
<list><p type="listitem">Tilaa täältä video-oppitunnit, pelit ja kouluvierailut</p>
<p type="listitem">Lataa tästä menetelmäopas ja aamunavaus kansallispäiväksi</p>
</list><p>Tilaamalla maksuttomat Dihtosis-materiaalit ajoissa ehdit saada innostavaa, saamelaisten itsensä tuottamaa oppimateriaalia luokallesi.</p>
<p>Oktavuohta.com -sivusto tarjoaa aineistoa saamelaistiedon opetukseen kouluissa. Sivustolle on toimitettu eri koulu- ja luokka-asteille suunniteltuja, aihepiireittäin jäsenneltyjä osioita ja tehtäviä.</p>
<p type="title">Saamelaisten kansallispäivä</p>
<p>Saamelaisten kansallispäivää vietetään vuosittain helmikuun 6. päivänä. Juhlallisuuksia järjestetään silloin perinteisesti eri puolilla Saamenmaata ja nykyisin myös Saamenmaan ulkopuolella. Päivä on yksi saamelaisten liputuspäivistä, mutta lisäksi niin Suomen, Ruotsin kuin Norjankin viranomaiset suosittavat yleistä liputusta.</p>
<p>Saamelaisten kansallispäivä on vielä nuori juhlapäivä. Suomalaiseen almanakkaan se merkittiin vasta vuonna 2004. Kansallispäivästä päätettiin kuitenkin jo vuonna 1992, ja juhlapäivän juuret juontavat yli sadan vuoden taakse, vuoteen 1917. Tuolloin Norjan Trondheimissä järjestettiin ensimmäinen pohjoismainen saamelaiskokous, jonka tarkoitus oli pohtia saamelaisten elinmahdollisuuksia ja ottaa kantaa saamelaisia koskeviin kysymyksiin. Käsitellyistä aiheista tärkeimpiä olivat liikkumiseen, maiden käyttöön, poronhoitoon ja koulunkäyntiin liittyvät kysymykset.</p>
<p type="title">Lisätietoja</p>
<p>Puheenjohtaja Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>Viestintäsihteeri Johanna Alatorvinen puh. 010 839 3140 / 040 663 4493, johanna.alatorvinen(at)samediggi.fi</p>
</body></document>
