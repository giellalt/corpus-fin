<document xml:lang="fin" id="no_id"><header><title>Samediggi - Saamelaiskäräjät - Kilpisjärven kehittäminen väärillä raiteilla</title><genre code="admin"/><author><unknown/></author><wordcount>250</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=451&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=451_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kilpisjärven kehittäminen väärillä raiteilla</p>
<p>Saamelaiskäräjät on antanut tänään lausunnon Kilpisjärvi 2020-hankkeesta Enontekiön kunnalle. Kilpisjärven (saam. Gilbbesjávri) kehittämissuunnitelman on tarkoitus luoda pohja Kilpisjärven alueelle laadittavalle yleiskaavalle. Hanketta valmistelee ohjausryhmä. Saamelaiskäräjien edustaja ohjausryhmässä on poromies Per Antti Labba. Hanketta johtaa Enontekiön kunta.</p>
<p>Kehittämissuunnitelmassa esitetään maisemahissiä ja pysäköintialuetta Saanalle (saam. Sáná), uusia matkailu- ja lomarakennusalueita, mönkijärataa sekä uusia teitä Tsahkaljärvelle (saam. Čahkaljávri) ja Jehkakselle (saam. Jeahkkáš). Saamelaiskäräjät ei voi kannattaa näitä esityksiä. Kehittämisessä ei ole huomioitu saamelaiskulttuurin ja –poronhoidon tarpeita. Kehittämissuunnitelma pilaisi Saanan valtakunnallisesti arvokkaan maiseman sekä Kilpisjärven alueen kulttuurihistorialliset ja ympäristölliset arvot.</p>
<p>Saamelaiskäräjät näkee, että Kilpisjärven kehittämisessä tulee panostaa ekologisen matkailun kehit-tämiseen ja tukea lihasvoimin tapahtuvaa retkeilyä. Kehittämissuunnitelmassa tulee ensisijaisesti turvata alueen asukkaiden viihtyvyys. Olemassa oleva perusinfrastruktuuri, kuten jätevedenpuhdistuskapasiteetti, sähköverkko ja matkapuhelinverkko tulee saada asianmukaiselle tasolle ennen uusien rakentamishankkeiden aloittamista.</p>
<p>Uusia matkailupalveluita voi hillitysti rakentaa. <span type="quote">”Tilaa loma- ja matkailupalveluille saadaan luopumalla matkailuvaunualueista ja ottamalle niistä vapautuvat alueet lomarakennus- ja matkailupalvelukäyttöön”</span>, kertoo Klemetti Näkkäläjärvi. Kehittämissuunnitelmaa on valmisteltu suurella kiireellä. Enontekiön kunta on esittänyt, että kehittämissuunnitelma hyväksyttäisiin 9.2.2011 pidettävässä ohjausryhmän kokouksessa. <span type="quote">”Saamelaiskäräjät vaatii hankkeelle jatkoaikaa kesäkuuhun 2011 asti. Kehittämissuunnitelma on keskeneräinen ja ristiriitainen, vaikutusten arvioinnit puutteellisia ja alueen asukkaita ja saamelaiskäräjiä tulee kuulla ennen suunnitelmasta päättämistä, joten lisäaika on todella tarpeen”</span>, näkee Näkkäläjärvi.</p>
<p>Kilpisjärven kehittämissuunnitelma huolettaa alueen saamelaisia. <span type="quote">”Jos esitykset toteutuvat, loppuu monelta poronhoito täällä Käsivarressa. Kehittämissuunnitelmassa esitetään niin suurien alueiden siirtämistä poronhoidon ulottumattomiin, että saamelaisten perusoikeudet olisivat vaarassa. Kehittämissuunnitelmaa ei voi hyväksyä tällaisena”</span>, kertoo Per Antti Labba.</p>
<p>Saamelaiskäräjien lausunto Kilpisjärvi 2020-hankkeesta</p>
<p>puheenjohtaja Klemetti Näkkäläjärvi,</p>
<p>Saamelaiskäräjien edustaja Kilpisjärvi 2020-hankkeen ohjausryhmässä, Per Antti Labba, 040-9639858.</p>
</body></document>
