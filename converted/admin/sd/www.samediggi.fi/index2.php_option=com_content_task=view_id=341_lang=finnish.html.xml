<document xml:lang="fin" id="no_id"><header><title>Samediggi - Saamelaiskäräjät - Saamelaiskulttuurikeskuksen ravintoloitsija valittu</title><genre code="admin"/><author><unknown/></author><wordcount>222</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=341&amp;lang=finnish.html</origFileName><parallel_text xml:lang="sms" location="index2.php_option=com_content_task=view_id=341_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Saamelaiskulttuurikeskuksen ravintoloitsija valittu</p>
<p>Inarin kirkonkylään vuonna 2012 valmistuvan Saamelaiskulttuurikeskuksen ravintoloitsijaksi on valittu nellimiläinen Jouko Lappalainen. Saamelaiskäräjät kilpailutti ravintolan vuokrasopimuksen kesällä 2009 ja määräaikana tarjouksia saapui yksi.</p>
<p>Mari ja Jouko Lappalainen</p>
<p>Jouko Lappalainen on toiminut hotelli ja ravintola-alalla vuodesta 1991 ja yrittäjänä Erähotelli Nellimissä vuodesta 2004 lähtien. Lappalainen ei ole siirtymässä pois Nellimistä vaan laajentamassa toimintaansa myös Inarin kirkonkylään yhdessä vaimonsa Marin kanssa.</p>
<p>Saamelaiskulttuurikeskukseen tehdään tilat saamelaiskulttuuriin liittyvälle toiminnalle, Saamelaiskäräjien hallinnolliselle toiminnalle sekä saamelaiselle opetus- ja tutkimustoiminnalle. Rakennuksen keskeisiä tiloja ovat monitoimi- ja palveluaulan ympärille ryhmittyvät yhteistilat: esiintymis- ja monitoimitilat, kirjasto ja ravintola. Nämä tilat ovat tavallisten, eri-ikäisten saamelaisten kohtaamispaikkoja, saamen kielen elävän käytön ja sosiaalisten kontaktien solmimispaikkoja. Yhteistilojen käyttö on tärkeä osa kaikkea rakennuksen toimintaa.</p>
<p>Saamelaiskulttuurikeskuksen rakennuttaa ja omistaa Senaatti-kiinteistöt ja sen pinta-ala on noin 4 800 brm2. Rakennushankkeen kustannusarvio on noin 12 miljoonaa euroa. Lapin lääninhallitus on myöntänyt hankkeelle 5 milj. euron EU-rahoituksen. Kulttuurikeskuksen toteutussuunnittelu on tällä hetkellä käynnissä ja rakentaminen alkaa keväällä 2010. Saamelaiskulttuurikeskuksen on määrä aloittaa toimintansa vuonna 2012.</p>
<p>Saamelaiskulttuurikeskuksen päävuokralaisena tulee toimimaan Saamelaiskäräjät ja sen vastuulla on kulttuurikeskuksen tilojen käytön koordinointi ja edelleen vuokraus muille toimijoille. Muita vuokralaisia ovat Saamelaisalueen koulutuskeskus, Inarin kunnan kirjastotoimi, Sámi Duodji ry, SámiSoster ry ja Lapin aluehallintovirasto sekä perustettava Saamelaisarkisto. Lisäksi keskukseen tulee yhteistiloja, kuten auditorio ja monitoimi- ja palvelutilat.</p>
<p>Lisätietoja:</p>
<p>Hallintopäällikkö Juha Guttorm p. 0400-142 518</p>
<p>Yrittäjä Jouko Lappalainen p. 0400-415 989</p>
</body></document>