<document xml:lang="fin" id="no_id"><header><title>Samediggi - Saamelaiskäräjät - Tervetuloa juhlistamaan Sajosta ja Saamelaiskäräjiä!</title><genre code="admin"/><author><unknown/></author><wordcount>216</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=576&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=576_lang=davvi.html"/><parallel_text xml:lang="smn" location="index2.php_option=com_content_task=view_id=576_lang=anaras.html"/><parallel_text xml:lang="sms" location="index2.php_option=com_content_task=view_id=576_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Tervetuloa juhlistamaan Sajosta ja Saamelaiskäräjiä!</p>
<p>Saamelaiskäräjien vaalikauden 2012–2015 avajaiset ja Sajoksen vihkiäisjuhlallisuudet järjestetään huhtikuun 3.-4. päivinä Inarissa. Juhlallisuudet alkavat tiistaina 3.4. klo 15-16 Inarin saamelaiskirkossa järjestettävällä ekumeenisella jumalanpalveluksella ja jatkuvat klo 20-22 Sajoksessa järjestettävällä kulttuuri-illalla. Nämä tilaisuudet ovat avoimia kaikille. Jumalanpalveluksen ja kulttuuri-illan välillä järjestetään vain kutsuvieraille tarkoitettu virallinen avajais- ja vihkiäistilaisuus. Juhlat jatkuvat seuraavana päivänä Sajoksessa, jolloin ovet ovat auki klo 11-17 ja ohjelmaa järjestetään koko päivän ajan.</p>
<p>Inarin saamelaiskirkossa klo 15 alkava ekumeeninen avajaisjumalanpalvelus on piispanmessu. Kirkonmenoihin osallistuvien toivotaan olevan paikalla viimeistään 14.45. Tiedotamme tilaisuuden tarkemmasta ohjelmasta myöhemmin nettisivuillamme.</p>
<p>Sajos on suljettu yleisöltä tiistaina 3.4. klo 15-19 välisen ajan. Ovet avautuvat jälleen klo 19. Juhlaväelle järjestetään kahvitarjoilu klo 19-20. Kulttuuri-illan yleisön toivotaan olevan paikalla klo 19.45.</p>
<p>Kulttuuri-illan juontaa Ánne Kirste Aikio ja juhlan avaussanat lausuu rehtori Liisa Holmberg. Taiteilijat Marja Helander ja Outi Pieski kertovat Sajoksessa esillä olevista töistään. Paikalla ovat myös valtion taideteostoimikunnan varapuheenjohtaja Veli Granö sekä Sajoksen ikkunaverhojen suunnittelijat Tytti Bräysy ja Anna-Leena Pyylampi.</p>
<p>Kulttuuri-illan ohjelmassa esiintyvät näyttelijä Irene Länsman, inarinsaamenkielinen lauluyhtye Koškepuško, inarinsaamen kielellä laulava Heli Aikio ja kolttasaamelaista leuddia esittävä saamelaiskäräjien 1. varapuheenjohtaja Tiina Sanila-Aikio. Pohjoissaameksi musisoivat Wimme Saari, Ánnamáret Ensemble, Anna Näkkäläjärvi-Länsman, rap-muusikko Áilu Valle ja Annukka Hirvasvuopio-Laiti.</p>
<p>Tiedotamme keskiviikkona 4.4. järjestettävän Avointen ovien Kansanjuhlan tarkemmasta ohjelmasta myöhemmin nettisivuillamme. Tiedossa on värikäs, iloinen ja kulttuuripitoinen juhlapäivä!</p>
<p type="title">Tervetuloa! Seuraa nettisivuja!</p>
</body></document>
