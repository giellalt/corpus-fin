<document xml:lang="fin" id="no_id"><header><title>Samediggi - Saamelaiskäräjät - Amoc räppää inarinsaameksi Ijahis idjassa</title><genre code="admin"/><author><unknown/></author><wordcount>215</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=419&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=419_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Amoc räppää inarinsaameksi Ijahis idjassa</p>
<p>Amoc esiintyy jälleen kotinurkillaan Inarissa Ijahis idja alkuperäiskansojen musiikkitapahtuman Ijahis ija -konsertissa lauantaina 21.8. Amoc nähdään lavalla yhdessä Ružžen kanssa ja he esittävät räppiä inarinsaameksi.</p>
<p>Nykyään saameräpin kenttä on laaja, josta saadaan kiittää Amocia, joka oli ensimmäinen saameräpin tekijä kun genre alkoi kehittymään 2000-luvun alussa. Ijahis ija -konsertissa kuullaan myös pohjoissaamenkielistä räppiä jota esittää Kaamasmukasta kotoisin oleva ja kansainvälisiäkin areenoita kiertänyt Ailu Valle.</p>
<p><em type="italic">Vuotson seudun joiun jäljillä </em></p>
<p>Saamelaisartisti Tiina Aikio on koonnut Ijahis ija -konserttiin vuotsolaisia joikaajia, jotka esittävät perinteisiä joikuja Vuotson alueelta. Joikaajat ovat Vuotson seudun joiun jäljillä ja he ovat kaikenikäisiä, sekä nuoria että vanhoja. Kokonaisuus liittyy tänä keväänä ilmestyneeseen Gilonanoaivvis -äänitteeseen jolle on tallennettu perinteenkantajien esityksiä monista Vuotson seudun perinteisistä joiuista.</p>
<p>Vuotsolaisten ja Amocin lisäksi Ijahis ija -konsertissa esiintyvät Koškepuško Inarista, Angelit Angelista, Sykkys Jakutiasta, Svetlana Tsernysheva Tsukotkasta, Pavel Alekseejev Jakutiasta, Mollet Kiirunasta ja Adjágas Norjan saamelaisalueelta sekä Nils-Heikki Paltto Lemmenjoelta, Tuomas Aslak Juuso Karesuvannosta, Tiina Sanila-Aikio Sevettijärveltä ja Anna Morottaja Inarista.</p>
<p>Ijahis idjasta on vuosien myötä kasvanut musiikkifestivaali joka tuo tiukan kattauksen Saamelaismusiikin kärkinimiä Inariin ja esittelee paikalliskulttuurin viimeisimmät vivahteet. Seitsemäs Ijahis idja –tapahtuma järjestetään Inarissa 20.-22.8.2010.</p>
<p>Ijahis idja -tapahtuman järjestävät yhteistyössä Anára Sámisearvi, Saamelaiskäräjät, Saamelaisalueen koulutuskeskus, Saamelaismuseo Siida, Inarin kunta ja Giellagas-instituutti.</p>
<p>Oappážan, vieljažan! Siskoseni, veliseni!</p>
<p>Lisätietoja festivaalijohtaja Anna Näkkäläjärveltä, www.ijahisidja.fi .</p>
<p xml:lang="nno">Kuvamateriaalia osoitteessa: http://www.ijahisidja.fi/index.php?option=com_content&amp;view=article&amp;id=52&amp;Itemid=48</p>
</body></document>
