<document xml:lang="fin" id="no_id"><header><title>Samediggi - Saamelaiskäräjät - Bohccostallit –ryhmä Ivalosta edustaa saamelaisnuoria Oulussa</title><genre code="admin"/><author><unknown/></author><wordcount>322</wordcount><conversion_status type="standard"/><availability><free/></availability><origFileName>http://www.samediggi.fi/index2.php?option=com_content&amp;task=view&amp;id=464&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=464_lang=davvi.html"/><parallel_text xml:lang="smn" location="index2.php_option=com_content_task=view_id=464_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Bohccostallit –ryhmä Ivalosta edustaa saamelaisnuoria Oulussa</p>
<p>Ivalon alakoulun</p>
<p><em type="italic">Bohccostallit </em></p>
<p>–tanssiryhmä lähtee edustamaan saamelaisnuoria valtakunnalliseen MOVES -tanssitapahtumaan, joka järjestetään 20. – 22. toukokuuta Oulussa. Ryhmän ohjaaja, opettaja Bigga-Helena Magga kertoi saaneensa idean tanssiin jakutialaiselta Sykkys -tanssiryhmältä, joka esiintyi Inarissa Ijahis idja –musiikkitapahtumassa elokuussa 2010.</p>
<p>Saamelaisnuorten taidetapahtuma kokosi maaliskuun viimeisenä päivänä Utsjoen kirkonkylän koululle yli 350 lasta ja nuorta ohjaajineen saamelaisalueen kouluista. Utsjokinen Titta Rasmus, joka juonsi tapahtuman inarilaisen Mikke Näkkäläjärven kanssa, aloitti Saamen suvun laulun johon yleisö yhtyi. Utsjoen äskettäin valittu kunnanjohtaja Matti Korkala toi tilaisuuteen kunnan tervehdyksen. Tanssiesitykset pääsivät alkamaan kun paikallisten nuorten bändi Moivvas oli esiintynyt.</p>
<p>Tapahtuman pääteemana oli valtakunnallisen Nuori Kulttuuri –tapahtuman mukaisesti tanssi. Utsjoelle ilmoittautui 13 ryhmää sekä yksi soolotanssija, ja yhteensä lavalle tanssi lähes sata nuorta. Lajeista oli suosituin nykytanssi, jonka lisäksi nähtiin katutanssia sekä etnisiä tansseja. Tanssikatselmuksen tuomareina toimivat Tiina Sanila-Aikio Inarista, Solgryn Bär Taanasta sekä Anna Näkkäläjärvi Utsjoelta.</p>
<p>Saamelaiskäräjät jakoi stipendejä kannustukseksi tanssiharrastuksen jatkamiseen. Stipendit saivat Karigasniemen <em type="italic">Sápmi salmiak </em>–ryhmä sekä 8-vuotias soolotanssija <em type="italic">Biret-Inga Pieski </em>, Enontekiön lukion <em type="italic">Oarjánnieiddat </em>, Vuotson koulun <em type="italic">Vuohču Ritmajoavkku </em>, Ivalon lukion ryhmä <em type="italic">Villasat </em>sekä Ivalon alakoulun ryhmä <em type="italic">Bohccostallit </em>. Mainittujen ryhmien lisäksi katselmuksessa esiintyivät <em type="italic">Muzehat </em>ja <em type="italic">The Kids </em>Karigasniemeltä, <em type="italic">Geishat </em>, <em type="italic">Nauhattaret </em>ja <em type="italic">Systema </em>Utsjoelta sekä <em type="italic">Skä´mm </em>Sevettijärveltä. Nuorgamin kaksi ryhmää <em type="italic">Njuorggán </em>sekä <em type="italic">Áron ja Juuso </em>eivät valitettavasti voineetkaan esiintyä, vaikka olivat ilmoittautuneet. </p>
<p>Tanssikatselmuksen lisäksi Utsjoella järjestettiin pitkin päivää erilaisia työpajoja, joiden järjestämisestä vastasi Saamelaiskäräjien hallinnoima ja Anne Kirste Aikion vetämä Johtti Nuorra –projekti. Aiheina olivat luova askartelu, hopeakäsityöt, kuvankäsittely, saamenpuvun pukeminen, bändisoitto sekä rap-musiikki. Innokkaimmat pitkämatkalaiset yöpyivät Utsjoen koululla voidakseen osallistua työpajoihin heti aamulla ennen tanssikilpailun alkamista. Työpajoihin olisi ollut halukkaista enemmän kuin aika ja tilat antoivat myöten. Suosituin pajoista oli hopeatyöpaja.</p>
<p>Taidetapahtuma oli erittäin onnistunut. Se on säilyttänyt asemansa tärkeänä saamelaislasten ja –nuorten sekä heidän opettajiensa kohtauspaikkana. Lisäksi se tarjoaa mahdollisuuden tuoda esille koulujen osaamista ja kulttuuriharrastusta. Ensi vuonna valtakunnallisena teemana on musiikki, ja suunnitelmissa on järjestää Saamelaisnuorten taidetapahtuma suurempana kuin koskaan uudessa kulttuurikeskus Sajoksessa.</p>
<p>Valokuvat: Hannu Kangasniemi</p>
</body></document>
