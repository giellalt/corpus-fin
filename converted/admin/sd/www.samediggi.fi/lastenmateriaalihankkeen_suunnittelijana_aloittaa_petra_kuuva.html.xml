<document xml:lang="fin" id="no_id"><header><title>Lastenmateriaalihankkeen suunnittelijana aloittaa Petra Kuuva - Samediggi</title><genre code="admin"/><author><unknown/></author><year>2020</year><wordcount>195</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/03/lastenmateriaalihankkeen-suunnittelijana-aloittaa-petra-kuuva/</origFileName><parallel_text xml:lang="sme" location="manaidmaterialaproseavtta_planejeaddjin_alggaha_petra_kuuva.html"/><parallel_text xml:lang="smn" location="parnaimateriaalhaava_vuavajeijen_aalgat_petra_kuuva.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Lastenmateriaalihankkeen suunnittelijana aloittaa Petra Kuuva</p>
<p>Opetus- ja kulttuuriministeriö on myöntänyt Saamelaiskäräjille 125 500 e suuruisen hankeavustuksen saamenkielisen lastenmateriaalin kehittämistä varten. Hankkeessa on tarkoitus tuottaa alle kouluikäisille lapsille soveltuvaa digi- ja peliaineistoa kolmella saamen kielellä. Näin pyritään tukemaan varhaiskasvatusyksiköitä ja perheitä saamen kielen ja saamelaiskulttuurin siirtämisessä ja vahvistamisessa sekä toteuttamaan saamelaislasten yhdenvertaista oikeutta nauttia monipuolisesta lastenkulttuurista omalla kielellään ja oman kulttuurinsa pohjalta.</p>
<p>Materiaalihankkeen suunnittelijana on aloittanut 2.1.2019 kasvatustieteiden maisteri Petra Kuuva. Hän on aiemmin työskennellyt mm. Inarin yhtenäiskoulun inarinsaamenkielisenä luokanopettajana sekä viimeksi Saamelaisalueen koulutuskeskuksen inarinsaamen kielen ja kulttuurin opettajana.</p>
<p><span type="quote">“Tämä on hieno mahdollisuus päästä toteuttamaan ideoita, joita pitkä kokemus lasten maailmasta on kypsytellyt”</span>, iloitsee Petra. <span type="quote">“Tavoitteena on luoda saamen kielillä kokonaan uutta materiaalia, joka on juuri nyt lasten parissa ajankohtaista ja suosittua. Ollaan lastenkulttuurin tekijöinä mieluummin yksi askel edellä kuin jäljessä!”</span> Petra näkee, että hankkeeseen on tärkeää osallistaa myös alan parhaita asiantuntijoita eli lapsia.</p>
<p>Saamenkielisen lastenmateriaalihankkeen rahoitus on osa vuotuista saamelaisten kulttuuri- ja kielipesätoiminnan avustusta, jota vapautui muuhun käyttöön kielipesien toimintakauden muuttuessa. Kyseessä on toistaiseksi kertaluontoinen hanke, joka kestää elokuun 2019 loppuun. Hankkeesta vastaa Saamelaiskäräjien saamen kielen toimisto.</p>
<p type="title">Lisätietoja:</p>
<p>Kieliturvasihteeri Anne Kirste Aikio, anne-kirste.aikio(at)samediggi.fi / 010 839 3124</p>
<p>Hankesuunnittelija Petra Kuuva, petra.kuuva(at)samediggi.fi / 010 839 3128</p>
</body></document>
