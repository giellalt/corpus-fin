<document xml:lang="fin" id="no_id"><header><title>Ehdotus saamelaisten totuus- ja sovintokomission asettamiseksi julkaistu - Samediggi</title><genre code="admin"/><author><unknown/></author><year>2020</year><wordcount>339</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/05/ehdotus-saamelaisten-totuus-ja-sovintokomission-asettamiseksi-julkaistu/</origFileName><parallel_text xml:lang="sme" location="evttohus_samiid_duohtavuoda-_ja_soabadankommisuvnna_asaheapmin_lea_almmustahtton.html"/><parallel_text xml:lang="smn" location="iavtuttas_sammilij_tuotavuota-_ja_sovadattamkomissio_aasatman_lii_almostum.html"/><parallel_text xml:lang="sms" location="e_tkkos_sa_mmlai_tuottvuott-_da_suavadvuottkomissio_siottummsa_olmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ehdotus saamelaisten totuus- ja sovintokomission asettamiseksi julkaistu</p>
<p>Saamelaiskäräjien hallitus käsitteli saamelaisten totuus- ja sovintoprosessia kokouksessa 2.12.2019 ja päätti esittää Saamelaiskäräjien kokoukselle, että se joko hyväksyy tai hylkää ehdotuksen saamelaisten totuus- ja sovintokomission asettamiseksi. Saamelaiskäräjien kokous käsittelee asiaa kokouksessa 17.-18.12.2019. Kolttien kyläkokous käsittelee asiaa 12.12.2019 pidettävässä Nellim-Keväjärven ja Näätämön alueiden kolttaneuvostojen yhteisessä kokouksessa.</p>
<p>Julkaistu ehdotus saamelaisten totuus- ja sovintokomission asettamiseksi sisältää muun muassa komission toimeksiannon, työn tavoitteet ja tehtävät. Ehdotuksen mukaan valtioneuvosto asettaa komission yhteistyössä Saamelaiskäräjien ja Kolttien kyläkokouksen kanssa. Komissiossa on 5 komissaaria, joista 2 valitaan valtioneuvoston esityksestä, 2 Saamelaiskäräjien esityksestä ja 1 Kolttien kyläkokouksen esityksestä. Komission jäsenet ovat laajaa luottamusta nauttivia henkilöjä saamelaisten ja suomalaisen yhteiskunnan keskuudessa. Komissio on työssään itsenäinen ja riippumaton.</p>
<p>Totuus- ja sovintoprosessin tarkoituksena on tunnistaa ja arvioida historiallista ja nykyistä syrjintää, mukaan lukien valtion sulauttamispolitiikkaa, sekä oikeuksien loukkauksia, selvittää miten nämä vaikuttavat saamelaisiin ja heidän yhteisöönsä nykyisessä tilanteessa ja ehdottaa, miten voitaisiin edistää yhteyttä saamelaisten ja Suomen valtion välillä sekä saamelaisten keskuudessa. Komission työn tavoitteena on koota saamelaisten kokemukset Suomen valtion ja eri viranomaisten toimista ja siitä, millaisia vaikutuksia ja seurauksia niillä on ollut ja edelleen on saamelaisilla alkuperäiskansana ja sen jäsenille yksilöinä, ja tehdä tämä tieto näkyväksi.</p>
<p>Komissio laatii työstään raportin, joka luovutetaan valtioneuvostolle, Saamelaiskäräjille ja Kolttien kyläkokoukselle 30.11.2022 mennessä. Komissio voi suunnata toimintaansa ja järjestäytyä parhaaksi katsomallaan tavalla ja perustaa esimerkiksi työryhmiä ja jaostoja täyttääkseen toimeksiantonsa ja sille asetetut tavoitteet. Komissio valitsee itselleen pääsihteerin ja mahdolliset muut sihteeristön jäsenet. Valtioneuvoston kanslia osoittaa komission toiminnalle määrärahan.</p>
<p>Psykososiaalinen tuki on olennainen osa prosessin toteutumista. Henkistä ja psyykkistä tukea saamen kielillä ja kulttuuritaustan edellyttämällä tavalla tulee olla tarjolla. Sovintoprosessin aineisto arkistoidaan Kansallisarkiston Saamelaisarkistoon.</p>
<p>Saamelaiskäräjien hallitus ja pääministeri Sipilä sopivat tapaamisessaan 5.5.2017, että aloitetaan totuus- ja sovintoprosessi niin, että tarkemmista yksityiskohdista sovitaan myöhemmin. Pääministeri Antti Rinteen hallituksen ohjelman mukaan totuus- ja sovintokomission työtä jatketaan. Valtioneuvosto on käsitellyt ja hyväksynyt ehdotuksen saamelaisten totuus- ja sovintokomissioksi iltakoulussaan 13.11.2019.</p>
<p>Ehdotus saamelaisten totuus- ja sovintokomission asettamiseksi</p>
<p>Kuva: Anja Vest / Sámediggi</p>
<p><em type="italic">Lisätietoja: </em></p>
<p>Saamelaiskäräjien puheenjohtaja Tiina Sanila-Aikio puh. 050 300 1780, tiina.sanila-aikio(at)samediggi.fi</p>
<p>Kolttien luottamusmies Veikko Feodoroff puh. 050 396 1297, veikko.feodoroff(at)kolttasaamelaiset.fi</p>
</body></document>
