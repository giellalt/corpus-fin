<document xml:lang="fin" id="no_id"><header><title>OKM:n saamelaisopetuksen kehittämistyöryhmä aloittaa työnsä Inarissa - Samediggi</title><genre code="admin"/><author><unknown/></author><year>2020</year><wordcount>317</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/02/14/okmn-saamelaisopetuksen-kehittamistyoryhma-aloittaa-tyonsa-inarissa/</origFileName><parallel_text xml:lang="sme" location="okm:a_sameoahpahusa_ovddidanbargojoavku_alggaha_barggu_anaris.html"/><parallel_text xml:lang="smn" location="mattaattas-_ja_kulttuurministerio_samimattaattas_ovdedempargojuavkku_porgaskuat_anarist.html"/><parallel_text xml:lang="sms" location="mkm_saa_m-matt_toozz_ooudasviikkama_rttel_alttad_tuajas_aanrest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">OKM:n saamelaisopetuksen kehittämistyöryhmä aloittaa työnsä Inarissa</p>
<p>Opetusministeri Li Andersson ja tiede- ja kulttuuriministeri Hanna Kosonen ovat asettaneet saamen kielten ja saamenkielisen opetuksen kehittämistyöryhmän. Työryhmän tehtävänä on tarkastella saamenkielisen varhaiskasvatuksen, kulttuuri- ja kielipesätoiminnan, saamelaisopetuksen ja -koulutuksen tilaa yhtenä kokonaisuutena. Työryhmä kokoontuu ensimmäisen kerran Inarissa maaliskuun 11. päivänä.</p>
<p>Saamelaiskäräjien puheenjohtaja Tiina Sanila-Aikio pitää työryhmän asettamista merkittävänä asiana ja sille asetettuja tehtäviä tärkeinä. – On todella tärkeää, että varhaiskasvatusta, opetusta ja koulutusta katsotaan yhtenä valtakunnallisena kokonaisuutena ja saamelaisopetukselle aletaan rakentaa pysyvää perustaa myös saamelaisten kotiseutualueen ulkopuolella, sanoo Sanila-Aikio.</p>
<p><span type="quote">”Koska saamelaisten kielelliset oikeudet on määritelty lainsäädännössä saamelaisten kotiseutualueella ja sen ulkopuolella eritasoisina, on tarpeellista tarkastella saamelaisopetuksen tilannetta yhtenä kokonaisuutena valtakunnallisesti ja kaikilla kouluasteilla”</span>, todetaan asettamispäätöksessä.</p>
<p>Työryhmän tehtävänä on tehdä tarvittavat esitykset:</p>
<list><p type="listitem">Saamen kielten ja saamenkielisen opetuksen ja koulutuksen kehittämiseksi sekä saatavuuden vahvistamiseksi koko maassa, ja opetushenkilöstön saatavuuden vahvistamiseksi;</p>
<p type="listitem">Saamenkielisen varahaiskasvatuksen ja saamelaisten kulttuuri- ja kielipesätoiminnan kehittämiseksi ja saatavuuden vahvistamiseksi sekä varhaiskasvatushenkilöstön saatavuuden vahvistamiseksi;</p>
<p type="listitem">Saamenkielisen oppimateriaalin saatavuuden turvaamiseksi;</p>
<p type="listitem">Saamen kielten, saamelaisten historian ja kulttuurin tunnettavuuden lisäämiseksi erityisesti kouluopetuksessa;</p>
<p type="listitem">Pohjoismaisen kouluyhteistyön vahvistamiseksi saamelaisopetuksessa, ja</p>
<p type="listitem">Saamenkielisten sosiaali- ja terveysalan henkilöstön saatavuuden turvaamiseksi ja koulutustarpeiden ennakoimiseksi.</p>
</list><p>Opetus ja kulttuuriministeriö on nimennyt työryhmän puheenjohtajaksi johtaja Tiina Silanderin opetus- ja kulttuuriministeriöstä ja jäseniksi seuraavat henkilöt: opetusneuvos Anna Mikander, projektisuunnittelija Erno Hyvönen ja erikoissuunnittelija Mikko Cortes-Tellez opetus- ja kulttuuriministeriö, hallitussihteeri Maija lles oikeusministeriö, opetusneuvos Leena Nissilä Opetushallitus, sivistystoimen ylitarkastaja Kari Torikka Lapin aluehallintovirasto, koulutussihteeri Ulla Aikio-Puoskari ja kieliturvasihteeri Anne-Kirste Aikio Saamelaiskäräjät, erityisasiantuntija Jarkko Lahtinen Suomen Kuntaliitto, rehtori Eeva-Liisa Rasmus-Moilanen Saamelaisalueen koulutuskeskus, Sinikka Labba Enontekiön kunta, sivistysjohtaja likka Korhonen Inarin kunta, sivistystoimenjohtaja Anne Onnela Sodankylän kunta, sivistystoimenjohtaja-rehtori Laura Arola Utsjoen kunta, päiväkodin johtaja Eija Salmi Oulun kaupunki, palvelualuepäällikkö Kai Väistö Rovaniemen kaupunki ja yliopistonlehtori Marja-Liisa Olthuis Oulun yliopisto.</p>
<p>Työryhmän asiantuntijasihteerinä toimivat saamen etäopetushankkeen koordinaattori Arla Magga ja saamen kielipesäohjaaja Petra Kuuva Saamelaiskäräjiltä sekä opetusneuvos Susanna Rajala Opetushallituksesta.</p>
<p>Työryhmä kokoontuu ensimmäisen kerran Inarissa Sajoksessa maaliskuun 11. päivänä.</p>
<p type="title">Lisätietoja:</p>
<p>Ulla Aikio-Puoskari, ulla.aikio-puoskari(at)samediggi.fi</p>
<p>Ánne-Kirste Aikio, anne-kirste.aikio(at)samediggi.fi</p>
<p>Arla Magga, arla.magga(at)samediggi.fi</p>
<p>Petra Kuuva, petra.kuuva(at)samediggi.fi</p>
</body></document>
