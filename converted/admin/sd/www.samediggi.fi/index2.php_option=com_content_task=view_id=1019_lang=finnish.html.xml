<document xml:lang="fin" id="no_id"><header><title>Samediggi - Saamelaiskäräjät - Saamelaisopetuksen henkilöstölle suunnattu kielikylpymetodia  koskeva koulutus käynnistyy perjantaina 27.2. Sajoksessa</title><genre code="admin"/><author><unknown/></author><wordcount>329</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1019&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1019_lang=davvi.html"/><parallel_text xml:lang="smn" location="index2.php_option=com_content_task=view_id=1019_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaisopetuksen henkilöstölle suunnattu kielikylpymetodia  koskeva koulutus käynnistyy perjantaina 27.2. Sajoksessa</p>
<p>Saamelaisopetuksen henkilöstölle suunnattu kielikylpymetodia käsittelevä koulutushanke käynnistyy perjantaina 27.2. Saamelaiskulttuurikeskus Sajoksessa Inarissa. Koulutukseen on ilmoittautunut noin 40 saamen kielen ja saamenkielisten ryhmien opettajaa perusopetuksesta, lukiosta ja varhaiskasvatuksesta. Lisäksi mukaan on ilmoittautunut yliopisto-opiskelijoita.</p>
<p>Hanke on saamelaiskäräjien ja Oulun yliopiston Giellagas-instituutin yhteistyötä ja sen rahoittaa Opetushallitus. Yhteistyössä ovat mukana myös saamelainen korkeakoulu, Sámi allaskuvla, ja Vaasan yliopisto. Koulutus järjestetään kokonaan lähiopetuksena, yhteensä neljänä kahden päivän koulutustilaisuutena. Koulutuksen suorittaneet saavat kuusi (6) opintopistettä, jotka on mahdollista lukea hyväksi omissa yliopisto-opinnoissa.</p>
<p>Koulutushankkeen tavoitteena on lisätä tietoa ja osaamista kielikylpymetodin soveltamiseksi Suomessa annettavaan saamelaisopetukseen. Kielikylpyopetuksen laajentaminen kuuluu mm. Stubbin hallituksen ohjelmaan. Opetushallituksen joulukuussa 2014 antamissa uusissa perusopetuksen opetussuunnitelman perusteissa kielikylpyopetukseen kiinnitetään enemmän huomiota kuin aikaisemmissa perusteissa.</p>
<p>Kielikylpyopetuksen edistäminen saamelaisopetuksessa on ajankohtaista monesta syystä. Varhaiskasvatuksessa kielikylpymenetelmä on ollut käytössä jo vuodesta 1997 alkaen, jolloin ensimmäinen alle kouluikäisille tarkoitettu inarinsaamen kielipesä käynnistyi. Kielipesiä on toiminnassa jo yhteensä yhdeksän, joista kolme inarinsaamenkielistä, kaksi koltansaamenkielistä ja neljä pohjoissaamenkielistä. Kielipesistä kahdeksan toimii saamelaisten kotiseutualueella ja yksi Helsingissä. Saamelaiskäräjät on selvittänyt kielipesien avaamismahdollisuuksia myös muissa kaupungeissa. Kielipesän käynnistyminen on lähimpänä Rovaniemen kaupungissa.</p>
<p>Kielikylpyä koskeva koulutushanke antaa saamen opetushenkilöstölle mahdollisuuksia kehittää ja jakaa omaa osaamistaan kielikylvyn toteuttamisesta myös kouluopetuksessa. Kielikylpyopetuksen laajeneminen perusopetukseen mahdollistaa varhaiskasvatuksessa aikaan saadun saamen kielten elvyttämisen jatkumisen oppivelvollisuuskoulussa.</p>
<p>Saamenkielistä perusopetusta on annettu Suomessa 1970-luvun puolivälistä alkaen. Osa saamenkielisestä opetuksesta on käytännössä ollut kielikylpyopetusta kautta vuosikymmenten, vaikka sitä ei virallisesti olekaan sellaiseksi määritelty. Valtaosa saamen kieltä perusopetuksessa ja lukiossa oppivista saa kuitenkin opetusta vieraan kielen oppiaineena. Suurin osa vieraan kielen oppilaista on saa-melaisoppilaita, joille saamen kieli on pikemminkin toinen kieli kuin vieras kieli. Vieraan kielen opetus ei tutkimusten mukaan tuota toiminnallista kaksikielisyyttä, johon kielikylpyopetuksella yleensä päästään.</p>
<p>Hankkeen pedagogisena johtajana toimii FT Marja-Liisa Olthuis ja asiantuntijaopettajana tutkija/ sivistystoimen johtaja Laura Arola. Koulutushankkeen ensimmäisen lähiopetusjakson ohjelma on ladattavissa tästä .</p>
<p type="title">Lisätietoja:</p>
<p xml:lang="sme">www.samediggi.fi &gt; projektit</p>
<p xml:lang="smn">www.oulu.fi/giellagasinstituutti/</p>
<p xml:lang="smn">Johtaja Anni-Siiri Länsman, Giellagas-instituutti anni-siiri.lansman(at)oulu.fi</p>
<p xml:lang="smn">Dosentti, FT Marja-Liisa Olthuis, Giellagas-instituutti marja-liisa.olthuis(at)oulu.fi</p>
<p>Tutkija/sivistystoimenjohtaja Laura Arola, Giellagas-instituutti/Utsjoen kunta laura.arola(at)utsjoki.fi</p>
<p xml:lang="smn">Koulutussihteeri Ulla Aikio-Puoskari, Saamelaiskäräjät ulla.aikio-puoskari(at)samediggi.fi, puh. 010 8393 112.</p>
</body></document>
