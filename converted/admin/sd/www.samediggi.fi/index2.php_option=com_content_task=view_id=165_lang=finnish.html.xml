<document xml:lang="fin" id="no_id"><header><title>Samediggi - Saamelaiskäräjät - Saamelaiset kirkkopäivät Inarissa vuonna 2009</title><genre code="admin"/><author><unknown/></author><wordcount>179</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=165&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=165_lang=davvi.html"/><parallel_text xml:lang="smn" location="index2.php_option=com_content_task=view_id=165_lang=anaras.html"/><parallel_text xml:lang="sms" location="index2.php_option=com_content_task=view_id=165_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiset kirkkopäivät Inarissa vuonna 2009</p>
<p>Saamelaiset ekumeeniset kirkkopäivät järjestetään Inarissa 12.-14. kesäkuuta 2009. Kirkkopäiville odotetaan noin 1500 kävijää Suomen, Ruotsin, Norjan ja Venäjän saamelaisista.</p>
<p>Päivien teema on Saamelaiset kirkkopäivät - yhteys Jumalaan ja toisiimme. Kirkkopäivistä toivotaan muodostuvan saamelaisten ekumeeninen ja kansainvälinen kirkollinen juhla ja kohtauspaikka. Kirkkopäivien ohjelma sisältää jumalanpalveluksia, seminaareja, konsertteja, elokuvia sekä muun muassa omaa toimintaa nuorille.</p>
<p>Kirkkopäivien päätoimikunta kokoontui 6.-7. elokuuta Inarissa. Toimikunta hahmotteli päivien seminaarien aiheiksi muun muassa saamelaisten kirkollisen elämän pohtimisen nyt ja tulevaisuudessa, saamelaisen kontekstuaalisen teologian sekä Venäjän saamelaisten historiaan ja tilanteeseen tutustumisen. Kirkkopäivien valmisteluun liittyen periaatetoimikunta sai valmiiksi <span type="quote">”Inarin sopimukseksi”</span> nimetyn asiakirjan, jossa määritellään kirkkopäivien järjestelyn periaatteet. Asiakirjan mukaan kirkkopäivät järjestetään vahvassa yhteistyössä Suomen, Ruotsin ja Norjan saamelaisten kesken.</p>
<p>Saamelaiset kirkkopäivät järjestää Oulun hiippakunta yhdessä Suomen saamelaiskäräjien sekä Ruotsin ja Norjan saamelaisten kirkkoneuvostojen kanssa. Järjestelyissä on mukana myös Barentsin kirkkojen neuvosto sekä Oulun ortodoksinen hiippakunta. Ensimmäiset Saamelaiset kirkkopäivät pidettiin Jokkmokissa Ruotsissa vuonna 2004. (11.8.2008 / NP)</p>
<p>LISÄTIETOJA: Saamelaispappi Tuomo Huusko, tuomo.huusko(at)evl.fi, p. 040 7338153; Hiippakuntadekaani Niilo Pesonen, niilo.pesonen(at)evl.fi, p. (08) 5358 556, 044 755 5556; Päätoimikunnan puheenjohtaja Jouni Ilmari Jomppanen, p. 0400 295588.</p>
</body></document>
