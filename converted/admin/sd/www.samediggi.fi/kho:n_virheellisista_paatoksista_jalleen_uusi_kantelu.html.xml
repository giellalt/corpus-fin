<document xml:lang="fin" id="no_id"><header><title>KHO:n virheellisistä päätöksistä jälleen uusi kantelu - Samediggi</title><genre code="admin"/><author><unknown/></author><year>2019</year><wordcount>241</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/26/khon-virheellisista-paatoksista-jalleen-uusi-kantelu/</origFileName><parallel_text xml:lang="sme" location="ahr_feaillalas_mearradusain_fas_odda_guoddaleapmi.html"/><parallel_text xml:lang="smn" location="ahr_kho_puastumiaradasain_oppeet_udda_kuoddalem.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">KHO:n virheellisistä päätöksistä jälleen uusi kantelu</p>
<p>Saamelaiskäräjien vaalilautakunta joutui kantelemaan vielä joukosta korkeimman hallinto-oikeuden päätöksiä, joilla KHO kumosi vaalilautakunnan heinäkuussa tekemiä itseoikaisuja. Kantelulla ylimääräisenä muutoksenhakukeinona vaaditaan KHO:a poistamaan omat virheelliset päätöksensä.</p>
<p>Aiemmin elokuussa tehtyjen, samaan asiakokonaisuuteen liittyvien kanteluiden perusteina oli useita virheitä, kuten oikeudenmukaisen oikeudenkäynnin perusperiaatteiden loukkaaminen ja tuomioistuimen riippumattomuutta ja puolueettomuutta loukkaava ratkaisujen julkinen ennakoiminen. Näiden lisäksi nyt kantelun kohteena olevia 27:ä KHO:n päätöstä rasittaa uusi virheellisyys.</p>
<p>Näissä uusissa päätöksissä KHO määräsi vaalilautakunnan korvaamaan valittajien oikeudenkäyntikuluja, mutta varasi vaalilautakunnalle tilaisuuden lausua vain oikeudenkäyntikuluista, eikä lainkaan itse valituksesta. Valituksen pääasiassa vaalilautakuntaa ei siis kuultu ollenkaan, mikä jälleen rikkoi oikeudenmukaisen oikeudenkäynnin perusperiaatteita, kuten asianosaisten tasavertaisen prosessuaalisen aseman ja kuulemisen vaatimusta.</p>
<p>KHO:n liukuhihnamaisesti antamiin päätöksiin sisältyi kaavamainen saman suuruinen oikeudenkäyntikulujen korvaussumma. Ylivoimainen valtaosa oikeudenkäyntikuluvaatimuksen sisältäneistä valituksista oli yhden ja saman asiamiehen laatimia. Valituksissa oikeudenkäyntikuluvaatimusta ei perusteltu todellisilla kuluilla, vaan tavoitteella painostaa saamelaiskäräjiä ja vaalilautakuntaa olemaan kyseenalaistamatta jo todettuja KHO:n aiempia päätöksiä ihmisoikeuksia loukkaaviksi. Tällainen ajattelu on Suomen oikeusjärjestykselle vieras, vaikka KHO näyttää nyt asettuneen sen tueksi.</p>
<p>Vaalilautakunta on omien rajoitettujen toimivaltuuksiensa puitteissa pyrkinyt huolehtimaan YK:n ihmisoikeuskomitean Suomelle antamien langettavien päätösten täytäntöönpanosta ja uusien ihmisoikeusloukkausten välttämisestä. Ainoana ja ylimpänä muutoksenhakuasteena KHO on asettunut suojelemaan omaa arvovaltaansa saamelaisten ihmisoikeuksien kustannuksella. Vaalilautakunta on pakotettu kantelemaan KHO:lle koska mikään muu taho kuin KHO itse ei voi virheitä korjata.</p>
<p type="title">Lisätietoja</p>
<p>Vaalilautakunnan puheenjohtaja Janne Näkkäläjärvi, +358 10 839 3190 / +358 40 626 7255, janne.nakkalajarvi(at)samediggi.fi</p>
<p>Vaalilautakunnan sihteeri Antti Aikio, +358 10 839 3127 / +358 40 184 6829, antti.aikio(at)samediggi.fi</p>
</body></document>
