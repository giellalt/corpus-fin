<document xml:lang="fin" id="no_id"><header><title>Samediggi - Saamelaiskäräjät - Unna Junná alkoi vuonna 2007</title><genre code="admin"/><author><unknown/></author><wordcount>392</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=253&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=253_lang=davvi.html"/><parallel_text xml:lang="smn" location="index2.php_option=com_content_task=view_id=253_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Unna Junná alkoi vuonna 2007</p>
<p>Unna Junná on YLE Sámi Radion saamenkielinen lapsille suunnattu tv-ohjelma.</p>
<p type="title">Unna Junnán taustaa</p>
<p>Norjassa saamenkieliset lapsille suunnatut televisiolähetykset alkoivat vuonna 1991 ja Ruotsissa saamenkielinen lastenohjelma Meahcce Vulle aloitti vuonna 1994.</p>
<p>Myös Suomessa tehtiin aloitteita saamenkielisistä lastenohjelmista jo 90-luvulla mm. Yleisradion hallintoneuvostolle. Yleisradio vastasi kuitenkin tuolloin, ettei saamenkielisille lasten ohjelmille ollut varoja eikä lähetysaikaa.</p>
<p>Ajatus saamenkielisistä lastenohjelmista eli silti saamelaisten mielissä vahvana. Vuonna 2005 NRK, SVT ja YLE aloittivat neuvottelut yhteisistä lastenohjelmista. Yleisradio vetäytyi yhteistyöstä ennen kuin ohjelmista tuli totta. Vuoden 2006 alussa NRK ja SVT aloittivat yhteiset saamenkieliset lasten TV:n lähetykset Norjassa ja Ruotsissa.</p>
<p>Suomen puolen saamelaislapset jäivät edelleen ilman omakielistä ohjelmaa. Siihen eivät saamelaisvanhemmat ja –lapset voineet tyytyä, vaan alkoivat edistää asiaa. Loppuvuonna 2006 he järjestivät mielenosoituksen Helsingissä, jonne kokoontui monta kymmentä lasta vanhempineen. Samalla matkalla tavattiin myös Yleisradion hallintoneuvoston jäseniä, kansanedustajia ja Yleisradion johtajia.</p>
<p>Vanhempien ja lasten toiminta tuotti tulosta. Tapaamisen jälkeen Ylen hallintoneuvosto päätti, että Yleisradio aloittaa saamenkielisen lastenohjelmatuotannon. Ensimmäinen Unna Junná näki päivänvalon syyskuun 16. päivänä 2007. Ohjelmaa tehtiin vuoden 2010 loppuun saakka yhteistyössä SVT Sápmin kanssa. Sen jälkeen Yle Sápmi ja SVT Sápmi ovat tehneet erillistä lastenohjelmaa. Unna Junná jäi Yle Sápmin tuottamaksi lastenohjelmaksi.</p>
<p>Irene Länsman, Penu, Niillas Holmberg, Terhi Koivisto, Mihkku Laiti ja Ritva Torikka Unna Junnán kuvauksissa Utsjoella. Kuva: Yle Sápmi / Onneli Halonen.</p>
<p>Unna Junnáa tehdään kolmella kielellä, pohjois-, inarin- ja koltansaameksi. Ruotsin puolella tuotetuissa osissa on kuultu myös luulajan- ja eteläsaamea. Unna Junná tekee yhteistyötä mm. Saamelaisalueen koulutuskeskuksen ( Sámi Oahpahusguovddáš ) medialinjan kanssa Inarissa sekä Saamelaisalueiden koulujen ja Saamelaiskäräjien Elokuvakeskus Skábman kanssa.</p>
<p>Unna Junná lähetetään Suomessa sunnuntaisin klo 7.45 TV 2:ssa ja uusintana YLE FEM -kanavalla klo 08.15. Ohjelmia on tehty 30 vuosittain; 15 kevät- ja 15 syyskaudella.</p>
<p>Unna Junnán ohjelmajuontajina aloittivat syksyllä 2007 Petra Magga ja Sofia Jannok. Heidän lisäkseen Unna Junnáa ovat pohjoissaameksi juontaneet näiden vuosien aikana myös Simon Issát Marainen, Maret Steinfjell, Per-Josef Idivuoma ja Oula Guttorm. Vuodesta 2011 lähtien Yle Sápmin tuottamaa Unna Junnaa ovat juontaneet pohjoissaameksi Irene Länsman, Niillas Holmberg, Anna Näkkäläjärvi-Länsman ja Kirsti Länsman, inarinsaameksi Heli Huovinen ja koltansaameksi Anna-Katariina Feodoroff, Leena Fofonoff ja Terhi Kytölä.</p>
<p>Unna Junnássa nähdään perinteisten käsitöiden tekemistä. Ivalon koltankielen kielipesässä Tiina Sanila-Aikio, Janna Marja Semenoff, Iina Tarkiainen ja Masi Valtonen. Kuva: Yle Sápmi / Ritva Torikka.</p>
<p>Unna Junnán toimitus on Inarissa.</p>
<p type="title">Linkkejä:</p>
<p>YLE Sámi radio</p>
<p>NRK Sámi radio/ lasten TV</p>
<p>Maahisweb - Saamelaismuseo Siidan lastensivusto</p>
<p>Cugu</p>
</body></document>
