<document xml:lang="fin" id="no_id"><header><title>Samediggi - Saamelaiskäräjät - Saamelaiskulttuurikeskuksen nimikilpailu</title><genre code="admin"/><author><unknown/></author><wordcount>671</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=334&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=334_lang=davvi.html"/><parallel_text xml:lang="smn" location="index2.php_option=com_content_task=view_id=334_lang=anaras.html"/><parallel_text xml:lang="sms" location="index2.php_option=com_content_task=view_id=334_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskulttuurikeskuksen nimikilpailu</p>
<p>Saamelaiskäräjät järjestää avoimen nimikilpailun, jonka tarkoituksena on löytää Inarin kirkonkylään vuonna 2012 valmistuvalle Saamelaiskulttuurikeskukselle sen tarkoitusta ja toimintaa ilmentävä nimi. Kilpailuaika on 8.10.– 9.11.2009.</p>
<p type="title" xml:lang="vep">SAAMELAISKULTTUURIKESKUKSEN NIMIKILPAILU;</p>
<p type="title">hankkeen taustaa ja kilpailun säännöt</p>
<p type="title">Saamelaiskulttuurikeskuksen esittely</p>
<p>Inarin kirkonkylään Juutuanjoen rannalle rakennettavaan saamelaiskulttuurikeskukseen tulee toimitilat Saamelaiskäräjille, saamelaiskulttuuriin liittyvälle monipuoliselle toiminnalle sekä saamelaiselle opetus- ja tutkimustoiminnalle. Näiden lisäksi rakennuksen keskeisiä tiloja ovat monitoimi- ja palveluaulan ympärille ryhmittyvät yhteistilat: esiintymis-, kokous- ja monitoimitilat sekä ravintola. Yhteistilojen käyttö on tärkeä osa kaikkea kulttuurikeskuksen toimintaa.</p>
<p>Saamelaiskulttuurikeskuksen tarkoituksena on luoda saamelaisille paremmat edellytykset omaehtoisesti ylläpitää ja kehittää kieltään, kulttuuriaan ja elinkeinotoimintaansa, hoitaa ja kehittää kulttuuri-itsehallintoaan sekä tukea saamelaisten yleisten elinolojen kehittymistä. Lisäksi keskuksen tarkoituksena on parantaa mahdollisuuksia levittää ja saada tietoa saamelaisista alkuperäiskansana.</p>
<p>Saamelaiskulttuurikeskus on ensisijaisesti tarkoitettu saamelaisten omaa käyttöä varten. Siitä on määrä tulla Suomen saamelaisten itsehallinnon sekä elävän ja kehittyvän saamelaiskulttuurin symboli, jonka keskeisenä toiminnallisena tarkoituksena on sekä vaalia perinteistä kulttuuria että kehittää ja uudistaa saamelaista yhteiskuntaelämää.</p>
<p>Selostetun päätarkoituksensa ohella kulttuurikeskus tarjoaa laajojen, uudenaikaisten ja tasokkaiden yhteiskäyttötilojen (kokous-, auditorio-, monitoimi- ja esiintymistilat sekä studiotilat) ansiosta erinomaiset mahdollisuudet järjestää ainutlaatuisessa ympäristössä monenlaisia kokouksia, konferensseja ja tapahtumia.</p>
<p>Saamelaiskulttuurikeskus on siten samanaikaisesti sekä Suomen saamelaisten parlamenttitalo että kulttuuri-, koulutus- ja osaamiskeskittymä ja myös tapahtumatalo erilaisine kokouksineen, musiikki-, elokuva- ja teatteriesityksineen. Toisiinsa limittyen nämä osatoiminnot tukevat toisiaan sisältöineen ja tiloineen.</p>
<p>Kulttuurikeskuksen rakennuttaa ja omistaa Senaatti-kiinteistöt ja sen bruttopinta-ala on noin 4 800 m². Rakennushankkeen kustannusarvio on noin 12 miljoonaa euroa, josta EU-rahoituksen osuus on 5 miljoonaa euroa. Kulttuurikeskuksen rakentaminen alkaa keväällä 2010 ja sen tulisi valmistua vuoden 2012 alkuun mennessä.</p>
<p>Saamelaiskulttuurikeskuksen päävuokralaisena toimii Saamelaiskäräjät, joka vuokraa edelleen tiloja muille käyttäjille. Saamelaisalueen koulutuskeskus on Saamelaiskäräjien ohella talon toinen pääkäyttäjä. Muita talon käyttäjiä ovat Inarin kunnan kirjastotoimi, Sámi Duodji ry (saamelaiskäsityöntekijöiden yhdistys), SámiSoster ry (saamelaisten sosiaali- ja terveysalan yhdistys), Lapin lääninhallitus sekä perustettavat Saamelaisarkisto ja ravintola.</p>
<p type="title">Nimikilpailun säännöt:</p>
<p>1. Kilpailun tarkoituksena on löytää Inarin kirkonkylään rakennettavalle saamelaiskulttuurikeskukselle sen tarkoitusta ja toimintaa ilmentävä nimi.</p>
<p>2. Kilpailun järjestäjänä toimii Saamelaiskäräjät.</p>
<p>3. Kilpailu on kaikille avoin.</p>
<p>4. Kilpailuaika on 8.10. – 9.11.2009. Kilpailuehdotusten on oltava perillä 9.11.2009 klo 16.00 mennessä sääntöjen 5. kohdassa mainitussa osoitteessa. Määräajan jälkeen saapuneita ehdotuksia ei huomioida.</p>
<p>5. Kilpailuun osallistutaan postitse lähettämällä nimiehdotus ja osallistujan yhteystiedot osoitteeseen Saamelaiskäräjät, Angelintie 696, 99870 Inari. Kirjekuoreen merkitään tunnus <span type="quote" xml:lang="kal">”Nimikilpailu”</span>. Puolueettomuuden turvaamiseksi osallistujan yhteystiedot eli nimi, osoite, puhelinnumero ja sähköpostiosoite liitetään ehdotukseen erillisessä, suljetussa kirjekuoressa, joka avataan arvostelun päätyttyä ja kilpailun lopputuloksen selvittyä. Muulla tavoin toimitetut ehdotukset hylätään.</p>
<p>6. Henkilötietoja käsitellään vain nimikilpailun yhteydessä, eikä niitä luovuteta edelleen. Kaikki tiedot hävitetään kilpailun päätyttyä.</p>
<p>7. Kilpailuun voi osallistua useammalla kuin yhdellä ehdotuksella ja ne voi lähettää samassa kirjekuoressa.</p>
<p>8. Nimiehdotuksen tulee olla saamenkielinen, mieluummin pohjois-, inarin- tai koltansaamenkielinen. Ehdotusta voi perustella myös suomen kielellä.</p>
<p>9. Nimelle asetettavat vaatimukset</p>
<p>a. Nimikilpailulla haetaan saamelaiskulttuurikeskukselle lyhyttä, ytimekästä, mieleenpainuvaa ja erottuvaa saamenkielistä nimeä, joka ilmentää kulttuurikeskuksen</p>
<p>- kulttuurista tarkoitusperää ja merkitystä,</p>
<p>- saamelaista omaleimaisuutta,</p>
<p>- laajaa ja monipuolista toimintaa sekä sen</p>
<p>- arkkitehtuurista muotokieltä.</p>
<p>b. Ehdotuksissa on huomioitava nimen kirjoitusasu ja lausuminen. Nimen on oltava helposti eri kielillä lausuttavissa ja luontevasti taivutettavissa. Sen toivotaan soveltuvan myös kansainväliseen ja sähköiseen käyttöön.</p>
<p>c. Nimiehdotukset on perusteltava.</p>
<p>10. Palkintolautakunta</p>
<p>a. Kilpailun ratkaisee 10-jäseninen palkintolautakunta, johon kuuluu yksi edustaja jokaisesta kulttuurikeskuksen käyttäjäorganisaatiosta (yhteensä 8 edustajaa) sekä edustaja Senaatti-kiinteistöistä ja kulttuurikeskuksen arkkitehtuurikilpailun voittaneesta suunnittelijaryhmästä.</p>
<p>b. Palkintolautakunta valitsee keskuudestaan puheenjohtajan ja varapuheenjohtajan sekä ottaa itselleen sihteerin.</p>
<p>c. Lautakunta voi valita keskuudestaan työvaliokunnan. Lautakunta ja sen mahdollinen työvaliokunta voivat tarvittaessa käyttää työssään asiantuntijoita.</p>
<p>11. Kilpailuehdotukset arvostellaan nimettöminä. Voittajaksi valitaan parhaiten nimelle asetetut vaatimukset täyttävä ehdotus. Kilpailun järjestäjällä on kuitenkin niin halutessaan oikeus olla valitsematta voittajaksi mitään ehdotusta.</p>
<p>12. Palkinnot</p>
<p>a. Voittajaehdotuksen tekijä palkitaan 1 000 eurolla. Toiseksi tullut ehdotus lunastetaan 200 eurolla ja kolmanneksi tullut 100 eurolla.</p>
<p>b. Jos useampi osallistuja on ehdottanut samaa nimeä, palkinto jaetaan heidän kesken.</p>
<p>13. Kilpailun järjestäjä saa kaikki oikeudet kolmeen ensimmäiseksi sijoittuneeseen ehdotukseen. Järjestäjällä on myös oikeus muuttaa tai olla käyttämättä nimeä.</p>
<p>14. Kilpailua koskevat mahdolliset kysymykset tulee toimittaa sähköpostitse saamelaiskulttuurikeskushankkeen projektipäällikkö Juha Guttormille osoitteeseen</p>
<p>Vastaukset kysymyksiin lähetetään kysyjän ilmoittamaan sähköpostiosoitteeseen 21.10.2009 mennessä.</p>
<p>Liitteet: Saamelaiskulttuurikeskuksen <em type="italic">arkkitehtuurikilpailun ohjelma  </em>ja kilpailun <em type="italic">arvostelupöytäkirja  </em>sekä viimeisimmät <em type="italic">luonnoskuvat  </em>ja – <em type="italic">piirustukset  </em>arkkitehtuurikilpailun voittaneesta ađa –nimisestä ehdotuksesta </p>
</body></document>
