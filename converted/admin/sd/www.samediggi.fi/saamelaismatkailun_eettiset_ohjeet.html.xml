<document xml:lang="fin" id="no_id"><header><title>Saamelaismatkailun eettiset ohjeet - Samediggi</title><genre code="admin"/><author><unknown/></author><year>2022</year><wordcount>1181</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/saamelaismatkailun-eettiset-ohjeet/</origFileName><parallel_text xml:lang="eng" location="ethical_guidelines_for_sami_tourism.html"/><parallel_text xml:lang="sme" location="sameturismma_etihkalas_ravvagat.html"/><parallel_text xml:lang="smn" location="samimadhasem_eettisiih_ravvuuh.html"/><parallel_text xml:lang="sms" location="saa_m-maatkcem_eettlaz_vua_pstoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaismatkailun eettiset ohjeet</p>
<p>Saamelaiskäräjien kokous hyväksyi 24.9.2018 vastuullisen ja eettisesti kestävän saamelaismatkailun toimintaperiaatteet . Eettisten ohjeiden päätavoitteena on poistaa saamelaisuutta hyväksikäyttävä matkailu sekä matkailun kautta leviävä saamelaisia koskeva väärä tieto. Toisena painopisteenä on turvata matkailun ulkopuolisen väestön kulttuurikäytännöt ja perinteet.</p>
<p type="title">Kenelle eettiset ohjeet on tarkoitettu?</p>
<p>Eettiset ohjeet on tarkoitettu ensisijaisesti saamelaisyhteisön ulkopuolisille toimijoille, jotka toteuttavat saamelaiskulttuurin matkailullista tuotteistamista, esittämistä ja viestintää sekä saamelaisten kotiseutualueelle saapuville vierailijoille   .</p>
<p type="title">Vastuullisen ja eettisesti kestävän saamelaismatkailun toimintaperiaatteet</p>
<list><p type="listitem">Saamelaisen kulttuuriperinnön arvon ja rikkauden tunnustaminen ja kunnioittaminen</p>
<p type="listitem">Saamelaisen kulttuuriperinnön suojeleminen ja sen ylläpitäminen elinvoimaisena tuleville sukupolville</p>
<p type="listitem">Kaikkia osapuolia hyödyttävä yhteisymmärrys ja yhteistyö</p>
<p type="listitem">Saamelaismatkailussa esiintyvät ongelmakohdat ja niiden huomioiminen ja korjaaminen</p>
<p type="listitem">Saamelaismatkailun positiiviset vaikutukset saamelaisväestöön, heidän kulttuuriinsa sekä ympäristöön</p>
<p type="listitem">Saamelaismatkailun vastuullinen ja eettisesti kestävä markkinointi ja matkailuviestintä</p>
<p type="listitem">Korkealaatuiset matkustajakokemukset – laadunvarmistus</p>
</list><p>Saamelaismatkailun eettisen ohjeistuksen viestin tukena ovat sarjakuvataiteilija</p>
<p><em type="bold">Sunna Kitin </em></p>
<p>kuvituskuvat.</p>
<p type="title">MITÄ? MIKSI? MILLOIN?</p>
<p>Sápmi, Säämi, Sääʹmm Suomessa</p>
<p><em type="bold">Lapin maakunnan pohjoisosasta alkaa </em></p>
<p><em type="bold">Sápmi, Säämi, Sääʹmm. </em></p>
<p>Saamelaiset ovat EU:n alueen ainoa alkuperäiskansa. Saamenmaa kattaa saamelaisten asuttaman ydinalueen neljässä valtiossa ulottuen yli laajan alueen Norjassa, Ruotsissa, Suomessa ja Venäjän Kuolan niemimaalla. Suomen puolella Saamenmaa kattaa saamelaisten kotiseutualueen, johon kuuluvat kokonaisuudessaan Enontekiön, Inarin ja Utsjoen kunnat sekä Sodankylän kunnasta sen pohjoisosa eli Vuotson kylän seutu eli Lapin paliskunnan alue.</p>
<p>Saamenmaa on pohjoissaameksi <em type="italic">Sápmi </em>, inarinsaameksi <em type="italic">Säämi </em>ja koltansaameksi <em type="italic">Sääʹmm </em>. </p>
<p>Saamelaismatkailun historia</p>
<p>Saamelaiskulttuurin symboleita on Suomessa tuotteistettu ja esitetty saamelaisuutta hyväksikäyttävässä matkailussa jo vuosikymmeniä. Saamelaiskulttuurin tuotteistaminen on pitkään ollut sekä ulkopuolisten määrittelemää että toteuttamaa, jolloin siinä esitetty, laajalle levinnyt, virheellinen ja primitivisoitu saamelaiskuva on pahimmillaan saamelaisyhteisöä loukkaavaa ja/tai esineellistävää. Lapin matkailumaiseman korjaamiseksi totuudenmukaisemmaksi ja oikeudenmukaisemmaksi Saamelaiskäräjät hyväksyi <em type="bold">Vastuullisen ja eettisesti kestävän saamelaismatkailun toimintaperiaatteet </em>-ohjeistuksen syyskuussa 2018. </p>
<p>Tulevaisuus, jonka haluamme</p>
<p><em type="bold">Tulevaisuus, jonka haluamme </em>-kuva perustuu eettisessä ohjeistuksessa olevaan visioon. Vision mukaan saamelaisten perinteiset elinkeinot ovat elinvoimaisia ja kannattavia. Perinteisten elinkeinojen rinnalla uudet elinkeinot, kuten vastuullinen ja eettisesti kestävä saamelaisuuteen perustuva matkailu tukee perinteisiä elinkeinoja ja edistää työllisyyttä paikallisesti. </p>
<p>Vision mukaan perustettu saamelaismatkailun neuvontakeskus jakaa saamelaisiin ja saamelaiskulttuuriin liittyvää totuudenmukaista tietoa matkailijoille ja matkailutoimijoille, sekä tietoa eettisesti ja kestävästi toimivista saamelaisista matkailutoimijoista. Myös saamelaisyhteisön arki ja juhlat, sekä saamelaisten kotiseutualueen maankäyttö on hyvässä visiossa onnistuneesti yhteensovitettu matkailun kanssa saamelaisten oikeudet ja kulttuuri huomioiden sekä niitä kunnioittaen.</p>
<p>Saamelaismatkailun ja saamelaisten kotiseutualueelle suuntautuvan matkailun haasteet</p>
<p>Hyvän vision vastakohtana on <em type="italic">Tulevaisuus, jota emme halua </em>. Tässä kuvassa eettisen ohjeistuksen visio ei ole toteutunut, eikä hallitsemattoman matkailijamäärien jatkuvan kasvun aiheuttamia haasteita ole pystytty ratkaisemaan. Saamelaisten kotiseutualueelle suuntautuva matkailu on hallitsematonta ja saamelaisten perinteiset elinkeinot ovat joutuneet väistymään matkailun tieltä. Matkailun ulkopuolisen väestön kulttuurikäytäntöjä ja perinteitä ei ole onnistuttu turvaamaan, vaan saamelaisyhteisön arki ja juhla on päätynyt matkakohteeksi ja nähtävyydeksi. </p>
<list><p type="listitem">lapsiin  kohdistunut  häirintä  ​</p>
<p type="listitem">maankäytön yhteensovittamattomuus ja muut  kilpailevat maankäyttömuodot (esim. matkailu,  kullankaivuu, metsätalous)  ​</p>
<p type="listitem">hallitsematon  matkailu  ​</p>
<p type="listitem">olemassa  olevien  lakien  ,  kansainvälisten  sopimusten  väärinkäytöksistä  johtuvien  sanktioiden  toimeenpanemattomuus  ja  valvomattomuus  ​</p>
<p type="listitem">ilmastonmuutoksen  aiheuttama  arvaamattomuus  ja  ääriolosuhteet  ​</p>
<p type="listitem">jokamiehen  oikeudet  ja  niiden  markkinointi  ml.  kaupallinen  koiravaljakkotoiminta  ​</p>
<p type="listitem">irtokoirat  ja  niiden  aiheuttamat  vahingot  ​</p>
<p type="listitem">matkailun  kestävyyteen  ja  kantokykyihin  liittyvät  haasteet  ​</p>
<p type="listitem">peruspalveluinfrastruktuurin  riittämättömyys  matkailun  kasvupaineissa   ​</p>
<p type="listitem">matkailusta  aiheutuvat  terveyteen  kohdistuvat  uhat  ja  niistä  johtuvat  turvattomuuden  tunteet  ​</p>
<p type="listitem">pitkä  ja  surullinen  saamelaiskulttuurin  hyväksikäytön  historia  Suomessa  –  asennenmuutos  vaatii  aikaa  ​</p>
<p type="listitem">matkailun  suhdanneherkkyys</p>
</list><p>Vastuullisuus saamelaismatkailussa</p>
<p>Saamelaismatkailun kulmakivenä on saamelaiskulttuurin tuotteistamisen ja esittämisen perustuminen <em type="bold">vahvaan yhteyteen ja vastuuseen sitä asianomaista saamelaisyhteisöä sekä niitä saamelaissukuja ja/tai </em><em type="bold">siidoja </em><em type="bold">kohtaan </em>, joiden kulttuuria ja/tai perinteisesti asuttamia alueita/nautinta-alueita matkailutuotteessa käytetään ja/tai esitetään. </p>
<p>Saamelaismatkailu</p>
<p>Saamelaismatkailu ymmärretään matkailuna, jossa saamelaiskulttuurin voimavaroja hyödyntäen tuotetaan matkailupalveluja ja tarjotaan niitä liiketoiminnallisin perustein.</p>
<p>Se voi olla <em type="bold">saamelaisuuteen perustuvaa matkailua </em>, jossa saamelaisyhteisön sisältä tulevat toimivat matkailuelinkeinon harjoittajina, tai <em type="bold">saamelaisuutta hyväksikäyttävää matkailua </em>, jossa saamelaisyhteisön ulkopuolelta tulevat matkailuelinkeinon harjoittajat ja muut matkailutoimijat hyödyntävät ja hyväksikäyttävät saamelaiskulttuuriin liittyviä ja/tai viittaavia elementtejä matkailupalveluissa ilman varsinaista yhteyttä saamelaisyhteisöön. </p>
<p>Saamelaiskulttuuri</p>
<p><em type="bold">Saamelaiskulttuuriin </em>kuuluvat muun muassa saamen kieli, saamelainen kulttuuriperintö, kulttuuri-ilmaukset, saamelaistaide, saamelaisten perinteinen tieto, saamelainen luontosuhde, perinteiset saamelaiselinkeinot ja niiden nykyaikaiset harjoittamisen muodot samoin kuin muut saamelaisten alkuperäiskansana harjoittaman kulttuurin tavat ja muodot. </p>
<p>Siten esimerkiksi saamen kieli, tarinat, musiikki sekä saamelaiskulttuurin  ​ näkyvimmät symbolit kuten saamenpuvut ja saamenkäsityöt ovat  ​ kiinteässä yhteydessä muun muassa perinteisiin saamelaiselinkeinoihin  ​ muodostaen erottamattoman kokonaisuuden, jonka jokainen osa-alue  ​ tarvitsee toista säilyäkseen elinvoimaisena mahdollistaen  ​ saamelaiskulttuurin säilymisen, kehittymisen ja siirtämisen tuleville  ​ sukupolville.  ​</p>
<p>​ Jos esimerkiksi yksi kulttuurin osa-alueista häviää tai sen toiminta-alue  ​ rajoittuu, tuntuvat nämä vaikutukset heti toisaalla.  ​</p>
<p>Saamelaisten kotiseutualueen elävä kulttuurimaisema vs. <span type="quote">”erämaa”</span></p>
<p><em type="bold">Matkailijoiden <span type="quote">”erämaa”</span> on paikallisen saamelaisväestön koti ja monille myös toimeentulon ja/tai omavaraistalouden lähde muun kuin  </em><em type="bold">matkailun kautta  </em>.  Vaikka luonnossa ei aina ole näkyvää merkkiä siitä, että siellä olisi käyty, saamelaisten kotiseutualueelta ei löydy paikkaa  , jolla ei  olisi saamelaista nimeä ja johonkin vuodenaikaan liittyvää kulttuurisidonnaista käyttöä ja/tai merkitystä.  ​ </p>
<p>Matkailun ulkopuolisen, saamelaisiin perinteisiin pohjautuva maankäyttö  tulee huomioida kaikessa matkailutoiminnassa  .  Saamelaisten kotiseutualueella ei ole  koskematonta erämaata, vaikka se ulkopuolisen silmissä saattaa sellaisena näyttäytyä.  Saamelaiset ovat perinteisesti hyödyntäneet luontoa ilman, että siitä olisi  jäänyt aineellisia jälkiä pohjoisen hauraaseen ympäristöön. Muista kulttuureista tulevien matkailijoiden luontokäsite saattaa poiketa hyvinkin paljon saamelaisten  luontokäsitteestä. Siksi etenkin jokamiehenoikeuksia  markkinoitaessa  tulee korostaa luonnossa liikkumisen vastuullisuutta, rajoituksia ja jälkien jättämättömyyttä.  Ehdoton lähtökohta on, että yksi arktisen alueen keskeisistä matkailuvalteista eli puhdas ja terve luonto säilyisi myös tuleville sukupolville. Tämä on asianmukaista  tuoda matkailijoiden ja koko matkailualan tietouteen.</p>
<p>Lainatut perinteet</p>
<p><em type="bold">Lainatut perinteet </em>kuuluvat pitkälti samaan kategoriaan kuin keksityt perinteet siinä, että ne eivät yksinkertaisesti ole osa sitä kulttuuria, johon ne väitetään kuuluvan. Ero keksittyihin perinteisiin on se, että lainatut perinteet ovat jollekin toiselle kulttuurille ja/tai alueelle ominaisia perinteitä. Toisin sanoen lainatut perinteet on omittu toisesta kulttuurista ja ne on juurrutettu niille vieraaseen kulttuurimaisemaan esimerkiksi matkailualan toimesta. Lainattu perinne katsotaan keksityksi perinteeksi, jos sitä harhaanjohtavasti väitetään alkuperäiseksi alueella, jonne se ei perinteisesti kuulu. Erityisen vahingolliseksi lainattu perinne muodostuu silloin, kun se on ristiriidassa jonkin alkuperäisen ja aidon alueelle kuuluvan perinteen kanssa. </p>
<p>Erityisen haitallisesta ja kulttuurisesti kestämättömästä lainatusta perinteestä voidaan mainita esimerkkinä matkailullinen koiravaljakkotoiminta, joka etenkin tietyillä alueilla on vahvassa ristiriidassa saamelaiskulttuurin yhtenä kivijalkana toimivan poronhoidon kanssa aiheuttaen suoraa ja/tai välillistä vahinkoa perinteiselle elinkeinolle.</p>
<p>Kävijäohjeistus ja oppimateriaalia matkailualalle saamelaiskulttuurin turvaamiseksi</p>
<list><p type="listitem">Saamelaismatkailun kävijäohjeistushankkeen päätavoitteena on luoda saamelaisten kotiseutualueelle saapuville vierailijoille, uusille yrityksille sekä matkailualan työntekijöille suunnattu vastuullisen matkailun ohjeistus, jossa toivotaan huomioitavan ja kunnioitettavan paikallisyhteisöjä ja heidän elävää kulttuurisympäristöään</p>
<p type="listitem">ohjeistus perustuu Saamelaiskäräjien hyväksymään saamelaislaismatkailun eettiseen ohjeistukseen ja sarjakuvataiteilija Sunna Kitin kuvitukseen</p>
<p type="listitem">visuaalisen informaation on tarkoituksena selkeyttää eettisen ohjeistuksen viestiä ja helpottaa sen sisäistämistä ja käyttöönottoa</p>
<p type="listitem">kävijäohjeistuksella toivotaan vähennettävän matkailusta aiheutuvia negatiivisia vaikutuksia paikallisyhteisöille</p>
<p type="listitem">hankkeessa on tavoitteena tuottaa myös oppimateriaalia matkailualan koulutukseen Suomessa</p>
<p type="listitem">hanke toteutetaan opetus- ja kulttuuriministeriön rahoituksella</p>
</list><p>Aikaisemmat Kulttuurisesti vastuullinen saamelaismatkailu -hankkeet</p>
<p>10.2.2017 – 31.12.2019, toteutettu opetus- ja kulttuuriministeriön avustuksilla.</p>
<p type="title">Toteutettu</p>
<p>10.2.2017 – 31.12.2019, <em type="bold">yhteensä 177 000 € </em></p>
<list><p type="listitem">10.2. – 30.6.2017 (4,5 kk); 25 000 €; <em type="bold">kyselykartoitus </em>sidosryhmille saamelaismatkailusta </p>
<p type="listitem">1.7.2017 – 7.5.2018 (10 kk); 50 000 €; saamelaismatkailun <em type="bold">eettisen ohjeistuksen valmistelu, 1. versio </em>puheenjohtajistolle kommentoitavaksi </p>
<p type="listitem">8.5.2018 – 21.1.2019 (8,5 kk); 42 000 €; sidosryhmäkommenttikierros → EOL → SaKä hallitus → <em type="bold">Saamelaiskäräjien kokous hyväksyi eettisen ohjeistuksen 24.9.2018 </em>→ resurssien puitteissa ohjeistuksen esitteleminen seminaareissa ja mediassa </p>
<p type="listitem">22.1. – 31.12.2019 (11 kk); 60 000 €; <em type="bold">Sunna Kitin kuvituskuvat </em>; <em type="bold">Lapin liiton matkailustrategia 2020 – 2023 </em>; resurssien puitteissa ohjeistuksen esitteleminen seminaareissa ja mediassa </p>
</list><p type="title">Ajankohtaista</p>
<p>Saamelaismatkailuhankkeet ovat opetus- ja kulttuuriministeriön rahoittamia. 1. hanke aloitettu 10.2.2017.  ​</p>
<p type="title">Lisätietoja:</p>
<p>Suunnittelija Kirsi Suomi, Saamelaismatkailun kävijäohjeistushanke, 010 839 3118 / 040 594 5492, kirsi.suomi(at)samediggi.fi</p>
</body></document>
