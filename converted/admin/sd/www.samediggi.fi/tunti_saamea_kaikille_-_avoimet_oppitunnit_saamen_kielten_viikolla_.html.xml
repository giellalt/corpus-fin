<document xml:lang="fin" id="no_id"><header><title>Tunti saamea kaikille! – avoimet oppitunnit saamen kielten viikolla  - Samediggi</title><genre code="admin"/><author><unknown/></author><year>2021</year><wordcount>326</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/10/07/tunti-saamea-kaikille-avoimet-oppitunnit-saamen-kielten-viikolla/</origFileName><parallel_text xml:lang="sme" location="samegiella_buohkaide_-_rabas_oahppodiimmut_samegielaid_vahkus.html"/><parallel_text xml:lang="smn" location="tijme_samikiela_puohhaid_-_avus_oppatijmeh_samikielai_ohhoost_.html"/><parallel_text xml:lang="sms" location="ciass_saa_mkiol_pukid_-_aavas_mattciass_saa_mkioli_nea_ttlest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tunti saamea kaikille! – avoimet oppitunnit saamen kielten viikolla</p>
<p>Saamen kielten etäyhteyksiä hyödyntävän opetuksen pilottihanke järjestää tänäkin vuonna avoimet <em type="italic">Tunti saamea kaikille! </em>-oppitunnit saamen kielten viikolla 25.–31.10.2021.     </p>
<p>Oppitunnit on suunnattu perusopetuksen oppilaille ja toisen asteen opiskelijoille, mutta oppitunneille saavat osallistua kaikki saamen kielistä kiinnostuneet. Tunneille voi osallistua kukin oppija itsenäisesti tai koko luokka voi osallistua yhdessä samaan tuokioon yhteiseltä laitteelta. Osallistua voi myös useammalle tunnille.</p>
<p>Oppituntien tarkoituksena on kasvattaa tietoutta saamelaisista ja saamen kielistä sekä innostaa osallistujia saamen kielistä kielikylvyn muodossa, jolloin opettajat puhuvat oppitunneilla pääasiassa saamen kieltä. Luvassa on laulua, loruja ja pelejä!</p>
<p>Oppitunnit pidetään etäyhteyksin Microsoft Teamsissa. Tunteja on yhteensä kolme, yksi jokaisesta Suomessa puhutusta saamen kielestä: koltan-, inarin- ja pohjoissaamen kielestä. Oppitunnit on kohdennettu eri ikäryhmille ja kullakin oppitunnilla keskitytään tiettyyn aiheeseen.</p>
<p type="title">Aikataulu:</p>
<p><em type="italic">Ti 26.10. klo 10–11 </em>  </p>
<p>Koltansaamea luokille 3–6, aiheena marjat</p>
<p><em type="italic">Ke 27.10. klo 10–11 </em>  </p>
<p>Pohjoissaamea yläkoulun luokille, aiheena viikonpäivät</p>
<p><em type="italic">To 28.10. klo 13–14 </em>  </p>
<p>Inarinsaamea alakoulun luokille, aiheena metsäneläimet</p>
<p>Tunneilla on mahdollisuus kysyä kysymyksiä ja keskustella chatissa. Opettajan lisäksi kysymyksiin ovat vastaamassa muut etäopetushankkeen työntekijät. Tunneille ei tarvitse ilmoittautua etukäteen. Oppitunnit nauhoitetaan ja tallennelinkki julkaistaan tuntien jälkeen osoitteessa  www.saamenetaopetus.com/tapahtumia .</p>
<p>Tarkemmat ohjeet tunneille osallistumiseksi on julkaistu sekä etäopetushankkeen verkkosivuilla  ja  Facebookissa .</p>
<p><em type="italic">Saamen kielten etäyhteyksiä hyödyntävän opetuksen pilottihanke </em> on Utsjoen kunnan hallinnoima ja Saamelaiskäräjien koordinoima. Pilottihanketta rahoittaa opetus- ja kulttuuriministeriö. Pilottihankkeen tarkoituksena on parantaa saamelaisopetuksen saavutettavuutta saamelaisten kotiseutualueen ulkopuolella. </p>
<p>Hanke antaa kaksi viikkotuntia perusopetusta/lukiokoulutusta täydentävää saamen kielen opetusta etäyhteyksin ympäri Suomen. Tällä hetkellä hankkeen kautta saamen kielten opetusta saa 105 oppilasta ja opiskelijaa. Hanke on saanut jatkorahoituksen 31.8.2023 asti. Lukuvuodelle 2022–2023 ilmoittautuminen avataan jälleen kevättalvella 2022.</p>
<p>Saamen kielten viikkoa vietetään 25.-31.10.2021 ja  Saamelaiskäräjät on kutsunut  kaikkia osallistumaan teemaviikolle esimerkiksi järjestämällä tapahtumia ja tuomalla saamen kieliä esille. Kielikylpytuntien lisäksi saamelaisuuteen ja saamen kieliin voi tutustua  Oktavuohta – saamelaistietoa opetukseen  -nettisivuilla, josta löytyy runsaasti teemamateriaalia opetukseen.</p>
<p>Lisäksi voit tilata saamelaisaiheiset kouluvierailut, mobiilipelit ja menetelmäpakan  Dihtosis -hankkeen nettisivuilta.</p>
<p type="title">Lisätietoja:</p>
<p>Satu Pieski, hankepäällikkö  satu.pieski@edu.utsjoki.fi 040 5466 514</p>
<p>Anni-Sofia Niittyvuopio, hankekoordinaattori  anni-sofia.niittyvuopio@samediggi.fi 040 5843 098</p>
<p>www.saamenetaopetus.com  www.oktavuohta.com</p>
</body></document>
