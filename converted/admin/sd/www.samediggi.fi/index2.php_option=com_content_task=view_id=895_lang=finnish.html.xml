<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjät teki esityksen saamelaisten kestävän kehityksen yhteiskuntasitoumuksen laatimiseksi</title><genre code="admin"/><author><unknown/></author><wordcount>230</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=895&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=895_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjät teki esityksen saamelaisten kestävän kehityksen yhteiskuntasitoumuksen laatimiseksi</p>
<p>Saamelaiskäräjät esittää ympäristöministeriölle, että saamelaiskäräjien johdolla laadittaisiin eri toimialoja velvoittava saamelaisen kestävän kehityksen yhteiskuntasitoumus ” Saamelainen tulevaisuus jonka haluamme 2050” ja sitoumuksen laadinnalle turvataan resurssit.</p>
<p>Saamelaiskäräjien kokous vahvisti vahvan sitoutuneisuutensa kestävän kehityksen periaatteiden ja tavoitteiden edistämiseen edunvalvonnassaan ja omassa toiminnassaan. Saamelaiskäräjät sitoutui Rio +20 loppuasiakirjan tavoitteiden edistämiseen.</p>
<p>Suomessa kestävää kehitystä on edistetty kansallisilla kestävän kehityksen strategioilla. Kansallisen strategian tueksi on laadittu saamelaiskäräjien oma saamelaisen kestävän kehityksen ohjelma. Edellinen ohjelma hyväksyttiin vuonna 2006.  Kansallisen strategian on korvannut yhteiskuntasitoumus. Kansallinen kestävän kehityksen yhteiskuntasitoumus <span type="quote">”Suomi, jonka haluamme 2050”</span> hyväksyttiin vuonna 2013. Sitoumuksessa on huomioitu Rio +20 julistuksen <span type="quote">”The Future We Want”</span> – velvoitteita.  Rion julistus ohjaa kestävän kehityksen periaatteiden toteuttamista YK:ssa ja sen jäsenvaltioissa.</p>
<p>Esityksen mukaan saamelaisen yhteiskuntasitoumuksen laadinnassa kuullaan perinteisiä saamelaiselinkeinojen harjoittajia, saamelaisyhdistyksiä ja –instituutioita. Yleiskokous painotti, että sitoumuksesta on laadittava tehokas ja vaikuttava ja piti välttämättömänä, että ministeriöt ja saamelaisten kannalta keskeiset viranomaiset sitoutuvat saamelaisen kestävän kehityksen yhteiskuntasitoumuksen tavoitteisiin ja toimeenpanoon. Esityksen mukaan sitoumus hyväksytään saamelaiskäräjien kokouksessa, ja saamelaiskäräjien ja viranomaisten lisäksi myös saamelaisinstituutioilla, -yhdistyksillä, perinteisillä saamelaiselinkeinon harjoittajilla sekä muilla saamelaistoimijoilla olisi mahdollista sitoutua sitoumukseen.</p>
<p>Yleiskokous korosti, että saamelaisen kestävän kehityksen yhteiskuntasitoumuksen avulla voidaan turvata kestävä kehitys ja tulevien sukupolvien elinmahdollisuudet ja toimitaan edelläkävijänä Rion loppuasiakirjan toimeenpanossa ja alkuperäiskansojen oikeuksien edistämisessä.</p>
<p>Aloite saamelaisen kestävän kehityksen yhteiskuntasitoumuksen laatimiseksi</p>
<p>Saamelaiskäräjät myönsi ero Pirjo Lotvoselle koulutus- ja oppimateriaalilautakunnan varajäsenyydestä ja nimesi hänen tilalleen Terhi Kytölän Inarista.</p>
</body></document>
