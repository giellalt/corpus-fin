<document xml:lang="fin" id="no_id">
  <header>
    <title>Samediggi - Saamelaiskäräjät - Saamelaisnuoret valistivat päättäjiä</title>
    <genre code="admin"/>
    <author>
      <unknown/>
    </author>
    <wordcount>298</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=642&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=642_lang=davvi.html"/>
    <parallel_text xml:lang="smn" location="index2.php_option=com_content_task=view_id=642_lang=anaras.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Saamelaisnuoret valistivat päättäjiä</p>
    <p>Saamelaiskäräjien nuorisoneuvosto ja Suomen saamelaisnuoret ry järjestivät Helsingissä seminaarin saamelaisnuorten nykytilanteesta ja tulevaisuudesta Suomessa. Seminaarissa saamelaisnuoret toivat esille heille ajankohtaisia ja tärkeitä asioita. Perinteisten elinkeinojen nykytilanne, äidinkielen merkitys, saamelaisen opetussuunnitelman tärkeys ja ulkosaamelaisuus olivat keskeisimpiä asioita, joita nuoret toivat puheissaan esille.</p>
    <p>Saamelaisnuorten näkemyksien lisäksi seminaariin oli kutsuttu kaikkien eduskunnassa istuvien puolueiden edustajat paneelikeskusteluun, jossa puolueet saivat vastata puolueensa linjan mukaisesti saamelaisia ja etenkin saamelaisnuoria koskettaviin kysymyksiin.</p>
    <p>Seminaarin avasi Suomen saamelaiskäräjien puheenjohtaja Klemetti Näkkäläjärvi. Näkkäläjärvi nosti omassa puheessaan esille hyvänä esimerkkinä vaikuttamismahdollisuuksista nuorten aktiivisuuden saamelaispolitiikassa.</p>
    <p>Saamelaiskäräjien nuorisoneuvoston puheenjohtaja Laura-Maija Niittyvuopio kertoi puheenvuorossaan nuorten mahdollisuuksista ja haasteista vaikuttaa omiin asioihinsa. ” Saamelaisnuorille on kehittymässä mahdollisuus vaikuttaa saamelaisnuorten asemaan. Valtakunnallisesti tämän mahdollisuuden kehittyminen on turvattava taloudellisesti pysyvillä ratkaisuilla ja resursseilla.”</p>
    <p>Paneelikeskustelussa olivat paikalla Suomen Keskustan Simo Rundgren, Suomen Sosiaalidemokraattisen Puolueen Johanna Ojala-Niemelä, Suomen Ruotsalaisen kansanpuolueen Astrid Thors, Kansallisen Kokoomuksen Heikki Autto ja Vihreän Liiton Outi Alanko-Kahiluoto. Paneelissa erityisesti ajankohtaisena asiana nousi ILO 169-sopimus, ja siihen esille tulleet kaksi erilaista kantaa saamelaisnuorten omiin kysymyksiin.  RKP:n ja Vihreän liiton edustajat sanoivat puolueiden linjaksi tukea vahvasti ILO 169-sopimuksen ratifiointia.  Keskustan, Kokoomuksen ja SDP:n edustajat sanoivat puolueiden kannaksi, että ILO-169-sopimusta ei tällä hetkellä ole mahdollista ratifioida, koska puolueet vaativat yksityiskohtien tarkempaa katsomista, mm. saamelaismääritelmässä ja maaoikeuskysymyksissä. RKP:n edustaja Thors oli yllättynyt muiden paikalla olleiden hallituspuolueiden (Kok, SDP) kielteisestä kannasta, koska tämän hallituskauden hallitusohjelmassa on tarkoitus ratifioida kyseinen sopimus.</p>
    <p>Seminaarissa Suomen saamelaisnuorten puheenjohtaja Tuomas Aslak Juuso painotti YK:n alkuperäiskansojen oikeuksien julistuksen merkitystä koko saamelaiskulttuurin- ja kielen edistämisessä ja yhdeksi keskeiseksi asiaksi ILO 169-sopimuksen ratifiointi prosessissa. ”YK:n alkuperäiskansojen oikeuksien julistus ja ILO 169-sopimus muistuttavat sisällöltään huomattavasti toisiaan. Suomi on mielestäni vahvasti sitoutunut YK:n alkuperäiskansojen oikeuksien julistukseen sekä sen eri artikloihin ja tämä tulisi huomioida ILO 169-sopimuksen ratifiointi prosessissa.”</p>
    <p>Seminaarissa nuoret saamelaiset toivat esille saamelaiskulttuuriin liittyviä haasteita, mutta kuitenkin jokaisen nuoren puheessa oli toivoa tulevaisuudesta!</p>
  </body>
</document>
