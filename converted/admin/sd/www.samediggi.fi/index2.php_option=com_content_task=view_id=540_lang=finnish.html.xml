<document xml:lang="fin" id="no_id"><header><title>Samediggi - Saamelaiskäräjät - Saamen kieliteko-palkinto ryhmäperhepäiväkoti Miessille</title><genre code="admin"/><author><unknown/></author><wordcount>341</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=540&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=540_lang=davvi.html"/><parallel_text xml:lang="smn" location="index2.php_option=com_content_task=view_id=540_lang=anaras.html"/><parallel_text xml:lang="sms" location="index2.php_option=com_content_task=view_id=540_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Saamen kieliteko-palkinto ryhmäperhepäiväkoti Miessille</p>
<p>Saamen kieliteko-palkinto jaetaan toisen kerran ja Saamelaiskäräjien saamen kielineuvosto on myöntänyt kieliteko – palkinnon Enontekiön kunnan ryhmäperhepäiväkoti Miessille*. Saamen kieliteko -palkinnolla annetaan tunnustusta saamenkielisten palvelujen ja saamen kielen aseman edistämisen hyväksi tehdystä ansiokkaasta työstä Suomessa. Saamen kieliteko – palkinto on saamen käsityö (duodji) ja diplomi.</p>
<p xml:lang="smn">Kuvassa: Maarit Magga, Petra Biret Magga-Vars, Risten Elle Gaup-Juuso, Saara Näkkäläjärvi, Erkki Lumisalmi</p>
<p>– Ryhmäpäiväkoti Miessi on esimerkki siitä, miten pienillä resursseilla ja pitkäjänteisellä työllä voidaan saada aikaan merkittäviä tekoja saamen kielen edistämiseksi, sanoo saamen kielineuvoston puheenjohtaja <em type="italic">Erkki Lumisalmi </em>. Saamelaiskulttuurin elinehto on saamen kielen säilyminen tuleville sukupolville ja kieli on saamelaiskulttuurin tärkein ja keskeisin osa, se on saamelaiskulttuurin ydin. Lasten kanssa työskenneltäessä on erittäin tärkeää systemaattisesti käyttää saamen kieltä valtakielen vahvasta asemasta huolimatta – Miessin henkilökunta on onnistunut tässä tehtävässä esimerkillisesti, kiittelee <em type="italic">Lumisalmi </em>. </p>
<p xml:lang="sms">Diplomi Gielladahku | Kielâtaho | Ǩiõlltuâjj | Kieliteko 2011 (PDF)</p>
<p xml:lang="sms">Perustelut | vuođuštusat | vuáđustâsah | vuâđđjurddi (PDF)</p>
<p xml:lang="sms">Matleena Fofonoff käsityö | duodji | tyeji | tuâjj (PDF)</p>
<p><em type="italic">Palkinto on Matleena Fofonoffin käsityötä - duodji </em></p>
<p>Saamen kieliteko – palkinto on saamen käsityö (duodji), jonka valmistajan on valinnut Sámi Duodji ry. Palkinto on juurista tehdyt astiat: juurikori (koltansaameksi <em type="italic">vuä´ddču´ǩǩ </em>), leipävati (koltansaameksi <em type="italic">lei´bbtiskk </em>) ja sokerikko (koltansaameksi <em type="italic">säähharne´cc </em>), ja niiden valmistaja on käsityöntekijä <em type="italic">Matleena Fofonoff </em>Nitsijärveltä, Inarista. </p>
<p>Kuvassa: Saamen kielitekopalkinto 2011. Valmistanut käsityöntekijä Matleena Fofonoff.</p>
<p><em type="italic">Saamelaiskäräjien perustelut </em></p>
<p>Ryhmäperhepäiväkoti Miessi on toiminut Enontekiöllä 10 vuotta ja sinä aikana Miessi on hoitanut vuosien varrella lähes 40 saamelaislasta. Enontekiön kunta kuuluu saamelaisten kotiseutualueeseen ja kunnassa saamenkielinen väestö on pienenä vähemmistönä.</p>
<p>Saamelaiskäräjien mielestä saamelainen perinnetieto on vahvimmillaan silloin, kun se on kulttuurisessa ja kielellisessä kontekstissaan. Saamenkielen ja -kulttuurin monipuolisella ja joustavalla osaamisella on toteutettu kaikkien saamelaislasten kielellisiä oikeuksia. Saamen kielten tulevaisuuden turvaamiselle on tärkeää, että saamelaislapset saavat saamenkielistä päivähoitoa ja päivähoito perustuu saamelaiskulttuurin arvoille. Miessin hoitokielenä on saamenkieli ja hoitohenkilöstön äidinkieli on saamen kieli.</p>
<p>Saamelaiskäräjät toivoo, että palkinto kannustaa Enontekiön kuntaa parantamaan saamen kielen aseman edistämistä kunnan kaikilla osa-alueilla ja myös muita viranomaisia parantamaan saamenkielisiä palveluja.</p>
<p>Lisätietoja: kieliturvasihteeri Siiri Jomppanen. puh 010 839 3111,</p>
<p>(*Miessi on pohjoissaamea ja tarkoittaa poron vasaa.)</p>
</body></document>