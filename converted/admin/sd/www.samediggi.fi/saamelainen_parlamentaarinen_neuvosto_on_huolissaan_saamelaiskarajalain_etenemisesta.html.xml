<document xml:lang="fin" id="no_id"><header><title>Saamelainen parlamentaarinen neuvosto on huolissaan saamelaiskäräjälain etenemisestä - Samediggi</title><genre code="admin"/><author><unknown/></author><year>2022</year><wordcount>277</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/11/16/saamelainen-parlamentaarinen-neuvosto-on-huolissaan-saamelaiskarajalain-etenemisesta/</origFileName><parallel_text xml:lang="eng" location="the_sami_parliamentary_council_deeply_concerned_about_the_lack_of_progression_with_the_act_on_the_sami_parliament.html"/><parallel_text xml:lang="sme" location="sami_parlamentaralas_raddi_lea_fuolas_samediggelaga_ovdaneamis.html"/><parallel_text xml:lang="smn" location="saami_parlamentaarlas_raadi_lii_huolastum_samitiggelaava_ovdanmist.html"/><parallel_text xml:lang="sms" location="saa_m_parlamentaarlaz_suavtos_lij_pe_ccloovvam_saa_mte_gglaa_jj_ouddnummsest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelainen parlamentaarinen neuvosto on huolissaan saamelaiskäräjälain etenemisestä</p>
<p><em type="italic">Saamelainen parlamentaarinen neuvosto (SPN) on huolissaan siitä, ettei Suomen hallitus ole vielä toimittanut saamelaiskäräjälakia eduskunnalle. Neuvosto vaatii Suomen nykyisten ihmisoikeussopimusrikkomusten lopettamista ja tarvittavia toimia saamelaisten itsemääräämisoikeuden turvaamiseksi. </em></p>
<p>Norjan, Ruotsin ja Suomen Saamelaiskäräjien välinen parlamentaarinen yhteistyöelin, Saamelainen parlamentaarinen neuvosto lausui Suomen hallitukselle saamelaiskäräjälain tilanteesta Suomessa. Lausunnon ovat allekirjoittaneet Saamelaisen parlamentaarisen neuvoston ja Ruotsin Saamelaiskäräjien puheenjohtaja Håkan Jonsson, Saamelaisen parlamentaarisen neuvoston varapuheenjohtaja ja Norjan Saamelaiskäräjien puheenjohtaja Silje Karine Muotka sekä Saamelaisen parlamentaarisen neuvoston varapuheenjohtaja ja Suomen Saamelaiskäräjien puheenjohtaja Tuomas Aslak Juuso.</p>
<p>Saamelainen parlamentaarinen neuvosto muistuttaa, että YK:n alkuperäiskansoja koskevan julistuksen 33 artiklan mukaan alkuperäiskansoilla on oikeus päättää omasta identiteetistään tai jäsenyydestään tapojensa ja perinteidensä mukaisesti sekä oikeus määrätä toimielintensä rakenteet ja valita niiden jäsenet omia menettelyjään noudattaen.</p>
<p>Lisäksi neuvosto muistuttaa, että YK:n ihmisoikeuskomitea ja rotusyrjinnän poistamista käsittelevä komitea ovat todenneet, että nykyinen saamelaiskäräjälaki rikkoo ihmisoikeussopimuksia ( CCPR/C/124/D/2668/2015 ja CERD/C/106/D/59/2016 ).</p>
<p type="title">Neuvosto oikoo vääriä tietoja</p>
<p>Neuvosto on myös kiinnittänyt huomiota Suomessa esiintyneeseen misinformaatioon vaaliluettelokriteerien eroista Suomen, Ruotsin ja Norjan välillä. Julkisuudessa on esiintynyt väitteitä, joiden mukaan uuden lakiesityksen mukaiset kriteerit olisivat tiukemmat kuin muissa maissa.</p>
<p>– Tosiasia on, että lakiehdotuksen mukaisesti korjatut kriteerit olisivat samankaltaiset Norjan kriteerien kanssa, sekä täysin pohjoismaisen saamelaissopimuksen kriteerien mukaiset, neuvoston puheenjohtajisto toteaa lausunnossa. Kaikki sopijaosapuolet (Suomen, Ruotsin ja Norjan valtiot sekä maiden Saamelaiskäräjät) ovat alustavasti vahvistaneet sopimuksen.</p>
<list><p type="listitem">Lue Saamelaisen parlamentaarisen neuvoston lausunto täältä englanniksi .</p>
</list><p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p type="title">Lisätietoja Saamelaisesta parlamentaarisesta neuvostosta</p>
<p>Saamelainen parlamentaarinen neuvosto (SPN) on Suomen, Norjan ja Ruotsin saamelaiskäräjien välinen parlamentaarinen yhteistyöelin. Norjan, Ruotsin ja Suomen saamelaiskäräjät johtavat neuvostoa 16 kuukauden kausissa. Sihteeristönä toimii se saamelaiskäräjät, jolla johtamisvastuu aina kulloinkin on. Saamelaiskäräjien kokous valitsee edustajat saamelaiseen parlamentaariseen neuvostoon vaalikaudeksi.</p>
</body></document>
