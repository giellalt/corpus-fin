<document xml:lang="fin" id="no_id"><header><title>Saamelaiskäräjät osallistuu Madridin ilmastokonferenssiin - Samediggi</title><genre code="admin"/><author><unknown/></author><year>2019</year><wordcount>209</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/09/saamelaiskarajat-osallistuu-madridin-ilmastokonferenssiin/</origFileName><parallel_text xml:lang="sme" location="samediggi_oassalasta_madrid_dalkkadatkonferensii.html"/><parallel_text xml:lang="smn" location="samitigge_uasalist_madrid_songngadahkonferensan.html"/><parallel_text xml:lang="sms" location="saa_mte_gg_vuassaatt_madrid_aimmoskonfere_nsse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät osallistuu Madridin ilmastokonferenssiin</p>
<p>Saamelaiskäräjät osallistuu Madridissa 2.-13.12 pidettävään YK:n ilmastokokoukseen. Kyseessä on YK:n alaisen ilmastopuitesopimuksen 25. osapuolikokous ja viimeinen kokous ennen Pariisin sopimuksen kauden alkua. Konferenssissa on tavoitteena saada loppuun Pariisin sopimuksen sääntökirjaa koskevat neuvottelut ja sopia erityisesti markkinamekanismeja koskevista säännöistä.</p>
<p>Alkuperäiskansoja koskevat asiat kokouksessa ovat sopimuksen alaisen alkuperäiskansojen ilmastofoorumin tapaaminen sekä sen alaiset tapahtumat kokouksen aikana sekä alkuperäiskansojen ilmastofoorumin työohjelman hyväksyminen. Lisäksi Pariisin sopimuksen sääntöjä koskevat neuvottelut liittyen alkuperäiskansojen ihmisoikeuksiin ovat tärkeitä Saamelaiskäräjille. Alkuperäiskansapaneelin työohjelmasta sovittiin konferenssin ensimmäisellä viikolla, joten Pariisin ilmastoneuvotteluista 2015 alkanut prosessi foorumin perustamisesta on näin ollen saatu päätökseen ja foorumi voi aloittaa varsinaisen toimintansa. Ohjelma on seuraavalle kahdelle vuodelle ja se sisältää yhteensä 12 aktiviteettia liittyen alkuperäiskansojen perinteiseen tietoon sekä osallistumismahdollisuuksiin, sisältäen esimerkiksi alueellisen työpajan järjestämisen.</p>
<p><span type="quote">”Ilmastonmuutos koskee meitä kaikkia, ja sillä on suuri vaikutus arktisten alueiden alkuperäiskansojen elämään. Alkuperäiskansojen osallistuminen sekä ihmisoikeuksien kunnioittamisen huomioonottaminen asianmukaisesti on tärkeää kansainvälisissä ilmastoneuvotteluissa”</span>, kertoo II varapuheenjohtaja Juuso odotuksistaan ilmastokokouksen tuloksista.</p>
<p>II varapuheenjohtaja Juuso osallistui lisäksi puhujana konferenssin oheistapahtumiin sekä piti alkuperäiskansapaneelin alaisessa tapahtumassa yhteispuheenvuoron EU:n kanssa.</p>
<p>Saamelaiskäräjiä kokouksessa edustavat II varapuheenjohtaja Tuomas Aslak Juuso ja kansainvälisten asioiden sihteeri Inka Saara Arttijeff.</p>
<p>Kuva: II varapuheenjohtaja Tuomas Aslak Juuso aloitti alkuperäiskansojen sopeutumiseen ja ilmastonmuutokseen liittyvän tapahtuman joikaamalla.</p>
<p><em type="italic">Lisätietoja </em></p>
<p>Tuomas Aslak Juuso, II varapuheenjohtaja tuomas.juuso@samediggi.fi puh. 040 187 1331</p>
</body></document>
