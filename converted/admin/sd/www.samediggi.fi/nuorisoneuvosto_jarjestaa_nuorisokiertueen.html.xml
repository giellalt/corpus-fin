<document xml:lang="fin" id="no_id"><header><title>Nuorisoneuvosto järjestää nuorisokiertueen - Samediggi</title><genre code="admin"/><author><unknown/></author><year>2022</year><wordcount>283</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/13/nuorisoneuvosto-jarjestaa-nuorisokiertueen/</origFileName><parallel_text xml:lang="sme" location="nuoraidraddi_lagida_nuoraidturnea.html"/><parallel_text xml:lang="smn" location="nuorairaadi_uarnee_nuoraiturnee.html"/><parallel_text xml:lang="sms" location="nuorisuavtos_jaa_rjast_nuorijoddi_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nuorisoneuvosto järjestää nuorisokiertueen</p>
<p>Nuorisoneuvosto järjestää syksyllä 2022 saamelaisnuorille kohdistetun vapaa-ajan toiminnan kiertueen. Nuorisoneuvoston projektityöntekijänä on aloittanut Miia Ruokojärvi.</p>
<p>Miia Ruokojärvi aloitti syyskuun alussa nuorisoneuvoston projektityöntekijänä. Hänen tehtäviinsä kuuluu muun muassa saamenkielisen ja -kulttuurin mukaisen vapaa-ajan toiminnan kehittäminen yhteistyössä nuorisoneuvoston kanssa ja saamelaisnuorille kohdistetun nuorten vapaa-ajantoiminnan kiertueen suunnittelu ja toteuttaminen. Tavoitteena on vahvistaa saamenkielistä nuorisokulttuuria ja rohkaista nuoria käyttämään saamen kieliä myös vapaa-ajallaan.</p>
<p>– On hienoa päästä työskentelemään saamelaisnuorten kanssa. Olen itse pieneltä paikkakunnalta kotoisin, jossa ei ole ollut saamenkielistä vapaa-ajantoimintaa. Projektissa työskentely tuntuu siis erityisen tärkeältä, sanoo nuorisoneuvoston projektityöntekijä Miia Ruokojärvi.</p>
<p>– Toivon, että mahdollisimman moni saamelaisnuori osallistuu järjestämäämme toimintaan. Toimintaa suunnitellaan nuorten toiveiden mukaisesti ja sisältönä on muun muassa saamen käsitöitä, lautapelejä ja yhdessä oloa. Olen koulutukseltani vaatetusalan artesaani, joten käsillä tekeminen ja käsityöt nousevatkin luontevaksi teemaksi kiertueen aikana, Ruokojärvi jatkaa.</p>
<p>Kiertue toteutetaan syksyn aikana saamelaisalueen kunnissa ja saamelaisalueen ulkopuolelta alustavat paikkakunnat ovat Oulu, Helsinki, Tampere ja Jyväskylä. Kiertueen etenemistä voi seurata Saamelaiskäräjien ja nuorisoneuvoston nettisivuilla sekä nuorisoneuvoston Instagramissa ja Facebookissa. Kiertueen suunnittelussa hyödynnetään Ijahis Idja -festivaalin aikana kerättyjä ideoita nuorisoneuvoston toimintaa varten.</p>
<p>– Nuorisoneuvoston tavoitteena on ollut useiden vuosien ajan vakiinnuttaa saamenkielinen ja kulttuurinmukainen nuorisotyö. Nuorisokiertueen aikana pääsemme jalkautumaan nuorten pariin, mutta myös tutustumaan kuntien nuorisotyöhön ja ratkaisemaan yhteistyössä puutteita, jotka ovat aikaisemmissa selvityksissämme nousseet esille, toteaa nuorisoneuvoston puheenjohtaja Anni-Sofia Niittyvuopio</p>
<p>Nuorisoneuvoston tavoitteena on kiertueen pohjalta aloittaa ensi vuonna hanke, jonka aikana vahvistetaan saamenkielistä nuorisokulttuuria, lisätään yhteistyötä kuntien toimijoiden kanssa ja selvitetään saamenkielisen nuorisokoordinaattorin palkkaamista Saamelaiskäräjille. Koordinaattori edistäisi saamenkielisen ja saamelaiseen kulttuuriin perustuvan nuorisotyön saatavuutta saamelaisten kotiseutualueen kunnissa esimerkiksi luomalla malli tarjota kotiseutualueen kunnille ostopalveluna saamenkielistä nuorisotyötä.</p>
<p type="title">Lisätietoja:</p>
<p>Anni-Sofia Niittyvuopio nuorisoneuvoston puheenjohtaja anni-sofia.niittyvuopio(a)samediggi.fi 040 610 7905</p>
<p>Miia Ruokojärvi nuorisoneuvoston projektityöntekijä miia.ruokojarvi(a)samediggi.fi 040 537 8481</p>
<p>Elli-Marja Hetta nuorisosihteeri elli-marja.hetta(a)samediggi.f 050 382 5179</p>
</body></document>
