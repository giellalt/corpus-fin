<document xml:lang="fin" id="no_id"><header><title>Saamen kielten etäopetushanke vieraili Etäkoulu Kulkurissa - Samediggi</title><genre code="admin"/><author><unknown/></author><wordcount>173</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/02/04/saamen-kielten-etaopetushanke-vieraili-etakoulu-kulkurissa/</origFileName><parallel_text xml:lang="sme" location="samegielaid_gaiddusoahpahusfidnu_galledii_etakoulu_kulkuri_-gaiddusskuvllas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten etäopetushanke vieraili Etäkoulu Kulkurissa</p>
<p>Saamen kielten etäyhteyksiä hyödyntävän pilottihankkeen hanketyöntekijät Eila Tapiola ja Arla Magga vierailivat 24.–26.1. Helsingissä Etäkoulu Kulkurissa, Pasilan peruskoulun suomi-saame-luokassa sekä viikonloppuna järjestetyssä opetus- ja kasvatusalan tapahtumassa Educassa. Vierailun ja oppimisen erityisenä kohteena oli Etäkoulu Kulkuri, joka tarjoaa ulkomailla asuville suomalaislapsille muun muassa oman äidinkielen opetusta verkko-opetuksena.</p>
<p>Hanketyöntekijät tapasivat Etäkoulu Kulkurissa koulunjohtajan Tuija Tammelanderin, opinto-ohjaajan Minna Myllymäen sekä suomen kielen ja kirjallisuuden opettajan Virpi Soinin. Tapaamisessa Kulkurin työntekijät esittelivät verkkokouluaan, sen kurssisivuja ja omaa käytännön työtään nettituntien pitämisestä verkkokoulun sisältöjen tekemiseen ja oppilaiden ohjaukseen. Myös saamen kielten etäopetushankkeen työntekijät esittelivät omaa työtään ja saatuja kokemuksia kuluneelta lukuvuodelta.</p>
<p>Saamen kielten etäopetuksen pilottihanke sai tapaamisesta uusia ideoita toimintansa kehittämiseen, kohti saamen kielten etäopetuksen vakinaistamista Suomessa. Sekä Etäkoulu Kulkurin että saamen kielten etäopetushankkeen kokemus on, että oman kielen oppimiselle on suuri tarve ja kiinnostus ja verkko-opiskelu on tähän toimiva ratkaisu.</p>
<p>Kuvassa vasemmalta Arla Magga, Tuija Tammelander, Eila Tapiola, Minna Myllymäki ja Virpi Soini.</p>
<p><em type="italic">Lisätietoja: </em></p>
<p>Projektipäällikkö Eila Tapiola, eila.tapiola(at)utsjoki.fi , 040 7012 094</p>
<p>Projektikoordinaattori Arla Magga, arla.magga(at)samediggi.fi , 040 1985 033</p>
<p>www.saamenetaopetus.com/</p>
</body></document>
