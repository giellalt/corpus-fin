<document xml:lang="fin" id="no_id"><header><title>Saamelaiskäräjiltä täystyrmäys Jäämeren radan jatkosuunnitelmiin  - Samediggi</title><genre code="admin"/><author><unknown/></author><wordcount>214</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/09/saamelaiskarajilta-taystyrmays-jaameren-radan-jatkosuunnitelmiin/</origFileName><parallel_text xml:lang="sme" location="samediggi_vuostalasta_garrasit_jiekngameara_ruovdegeainnu_joatkkaplanaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjiltä täystyrmäys Jäämeren radan jatkosuunnitelmiin</p>
<p>Uutiset Jäämeren radan hankkeen suunnittelun aloittamisesta tulivat täytenä yllätyksenä Saamelaiskäräjille, kun liikemies Peter Vesterbacka ilmoitti aikeistaan tänä aamuna. <span type="quote">“Saamelaiskäräjien kanssa ei ole käyty minkäänlaisia virallisia keskusteluita kyseisen hankkeen aloittamisesta”</span>, vastaa puheenjohtaja Sanila-Aikio uutiseen.</p>
<p>Vesterbacka kertoo haastattelussa, että juna Rovaniemeltä Kirkkoniemeen voisi kulkea jopa viiden vuoden kuluttua ja, että kaikkien asianomaisten kanssa aiotaan keskustella hankkeesta. <span type="quote">“Saamelaiset eivät ole hankkeen osalta sidosryhmä, vaan oikeudenomistajia ja Euroopan unionin alueen ainoa alkuperäiskansa, jonka asema sekä oikeus omaan kieleen ja kulttuuriin on turvattu niin kansallisessa lainsäädännössä kuin kansainvälisenkin oikeuden tasolla. Näin ollen saamelaisten kanssa ei keskustella, vaan saamelaisten kanssa tulee neuvotella”</span>, vastaa Sanila-Aikio Vesterbackan suunnitelmiin.</p>
<p>Saamelaisten viralliset edustajat näissä neuvotteluissa ovat Saamelaiskäräjät sekä Kolttien kyläkokous.</p>
<p>Kuten Saamelaiskäräjät on useissa neuvotteluissa ja tilaisuuksissa tuonut esiin jo aikaisemmin, ratahanke uhkaa yksiselitteisesti saamelaisten perinteisiä elinkeinoja, jotka kuuluvat perustuslaissa ja kansainvälisessä oikeudessa turvatun saamelaiskulttuurin suojan piiriin. <span type="quote">“Jäämeren ratahankkeen edistämiselle ei ole edellytyksiä nyt eikä tulevaisuudessa, koska perustuslain 17.3 §:n sisältämä saamelaiskulttuurin heikentämiskielto käytännössä estää Jäämeren radan rakentamisen saamelaisten kotiseutualueelle”</span>, jatkaa puheenjohtaja Sanila-Aikio.</p>
<p>Ratahanketta vastustetaan laajalti myös muiden toimijoiden keskuudessa. Saamelaiskäräjien lisäksi kielteisen kannan ovat ilmaisseet Kolttien kyläkokous, Paliskuntain yhdistys, Saamelaismuseo Siida, alueen paliskunnat, Utsjoen kunta, useat saamelais- ja muut yhdistykset, kylätoimikunnat sekä useat yksityiset henkilöt.</p>
<p><em type="italic">Kuva: Anja Vest </em></p>
<p><em type="italic">Lisätietoja: </em></p>
<p>Saamelaiskäräjien puheenjohtaja Tiina Sanila-Aikio, puh. 050 300 1780, tiina.sanila-aikio(at)samediggi.fi</p>
</body></document>
