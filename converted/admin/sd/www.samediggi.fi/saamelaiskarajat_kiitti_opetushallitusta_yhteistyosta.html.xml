<document xml:lang="fin" id="no_id"><header><title>Saamelaiskäräjät kiitti Opetushallitusta yhteistyöstä - Samediggi</title><genre code="admin"/><author><unknown/></author><year>2018</year><wordcount>280</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/05/30/saamelaiskarajat-kiitti-opetushallitusta-yhteistyosta/</origFileName><parallel_text xml:lang="sme" location="samediggi_giittii_oahpahusraddehusa_ovttasbarggus.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät kiitti Opetushallitusta yhteistyöstä</p>
<p><em type="italic">Saamelaiskäräjät kiitti Opetushallitusta hyvästä yhteistyöstä ja tuesta saamelaisopetuksen kehittämisessä. Opetushallitus on julistanut saamelaiset ja saamelaisen kulttuurin eurooppalaisen kulttuuriperintövuoden teemakseen. Saamelaiset ja saamelaisopetus olivat maanantaina 28.5. Opetushallituksessa järjestetyn Unna Skábmagovat -tapahtuman teemoina. </em></p>
<p>Saamelaiskäräjien ja Opetushallituksen yhteistyö on saanut monia uusia muotoja viime vuosina. Opetushallitus on jo pitkään rahoittanut saamenkielistä oppimateriaalityötä. Vuonna 2015 Saamelaiskäräjät toteutti yhteistyössä Oulun yliopiston kanssa Opetushallituksen rahoittaman Saamen kielikylpy koulussa -opettajien täydennyskoulutushankkeen. Yhteistyö saamen kielikylpyä opetuksessa käsittelevän teemakirjan julkaisemiseksi tänä vuonna jatkuu edelleen.</p>
<p>Saamen kielikylpyopetuksen/ kaksikielisen opetuksen kehittäminen sai vauhtia hankkeesta. Kielikylpyluokka toimii jo Utsjoella. Kielirikasteista opetusta annetaan Enontekiön Hetassa. Kielikylpy- tai kaksikielisten luokkien perustaminen on vireillä Oulussa, Inarissa, Rovaniemellä ja Sodankylän kirkonkylässä. Pasilan peruskoulu Helsingissä aloittaa saame-suomi-kaksikielisen opetuksen tulevana syksynä.</p>
<p>Saamelaiskäräjät ja Opetushallitus ovat tehneet yhteistyötä myös kielikasvatuksen ja tiedottamisen alueilla. Saamelaisten kansallispäivänä 6.2.2017 avattiin yhteistyössä uudistettu oktavuohta.com -sivusto, joka tarjoaa saamelaistietoa opetukseen. Yhteistyö jatkuu edelleen sivuston materiaalin toimittamisena ja kehittämisenä oppiaineisiin soveltuvaksi oppimateriaaliksi.</p>
<p>Saamelaiskäräjät ja Opetushallitus ovat myös yhteistyössä tehneet saamen kielten oppilaskartoitusta syksyllä 2018 käynnistyväksi suunniteltua saamen kielten etäyhteyksiä käyttävää pilottihanketta varten. Hanketta johtaa Utsjoen kunta, jonka sivistyslautakunta käsittelee hankkeen käynnistämistä kokouksessaan 7. kesäkuuta.</p>
<p>Saamelaiskäräjät on vastannut opetussuunnitelman ja varhaiskasvatussuunnitelman perusteiden saamen kielille kääntämisestä. Saamenkieliset asiakirjat on julkaistu Opetushallituksen verkkosivuilla.</p>
<p>Opetushallituksen pääjohtaja Olli-Pekka Heinonen vieraili Inarissa marraskuussa 2017 tutustuen Saamelaiskäräjien toimintaan ja saamelaisopetukseen. Syksyllä Saamelaiskäräjät saa vieraikseen Opetushallituksen kieli- ja kulttuuriryhmien opetusta kehittävän Poiju-verkoston ja saamelaisopetuksesta virastossa vastaavia virkamiehiä.</p>
<p>Maanantaina järjestettyyn Unna Skábmagovat -tapahtumaan osallistui Saamelaiskäräjiltä koulutussihteeri Ulla Aikio-Puoskari, Saamelaisalueen koulutuskeskuksesta rehtori Eeva-Liisa Rasmus-Moilanen ja kokki Anne Tervaniemi. Saamelaiselokuvien katselmuksen tapahtumaan toivat International Sámi Film Institutista elokuvakomissaari Liisa Holmberg ja toiminnanjohtaja Sunná Nousuniemi. Lisäksi tapahtumaan osallistui Skábmagovat -elokuvajuhlien taiteellinen johtaja Jorma Lehtola.</p>
<p><em type="italic">Lisätietoja: </em></p>
<p>Koulutussihteeri Ulla Aikio-Puoskari, puh. 010 839 3112, ulla.aikio-puoskari(at)samediggi.fi</p>
</body></document>
