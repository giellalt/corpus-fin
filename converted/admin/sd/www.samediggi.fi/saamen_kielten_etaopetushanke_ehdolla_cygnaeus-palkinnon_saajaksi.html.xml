<document xml:lang="fin" id="no_id"><header><title>Saamen kielten etäopetushanke ehdolla Cygnaeus-palkinnon saajaksi - Samediggi</title><genre code="admin"/><author><unknown/></author><wordcount>287</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/10/16/saamen-kielten-etaopetushanke-ehdolla-cygnaeus-palkinnon-saajaksi/</origFileName><parallel_text xml:lang="sme" location="samegielaid_gaiddusoahpahusfidnu_evttohuvvo_oazzut_cygnaeus-balkkasumi.html"/><parallel_text xml:lang="smn" location="samikielai_kaidusmattaattashaaha_lii_iavtukkassan_cygnaeus-palhasume_uazzon.html"/><parallel_text xml:lang="sms" location="saa_mkioli_ougglosmatt_tosha_ngkkos_e_tkkuum_cygnaeus-pa_lkkoozz_vuazhzhjen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten etäopetushanke ehdolla Cygnaeus-palkinnon saajaksi</p>
<p>Opetushallitus on nimennyt saamen kielen etäyhteyksiä hyödyntävän opetuksen pilottihankkeen yhdeksi Cygnaeus-palkinnon finalisteista. Hanke on järjestänyt syksystä 2018 alkaen inarin-, koltan ja pohjoissaamen kielten opetusta saamelaisten kotiseutualueen kuntien ulkopuolella. Kuluvana lukuvuonna hanke järjestää opetusta noin 92 oppilaalle yhteensä 65 koulussa ympäri maata. Yhteistyössä on mukana 35 opetuksen järjestäjää.</p>
<p>– Tämä on todella iloinen uutinen, sanoo hanketta johtava Hanna Helander Utsjoen kunnasta. – Hanke on hyvässä vauhdissa ja oppilasmäärä on lähes kaksinkertaistunut syksystä 2018. Jo pelkkä ehdokkaaksi nimeäminen on merkittävää meille hankkeessa työskenteleville, sanoo Helander. – Tämä motivoi varmasti meidän jo ennestään aktiivisia ja opetuksen kehittämiseen suuntautuneita opettajia.</p>
<p>Hankkeen opettajina kuluvana lukuvuonna toimivat Henna Aikio, Satu-Marjut Nieminen, Joni Saijets, Sirkka Sanila ja Sonja Moshnikoff. Pohjoissaamen oppilaita on yhteensä 44, inarinsaamen 28 ja koltansaamen 20. – Hanke järjestää opetuksen pedagogisesti mahdollisimman toimivissa, kielellisesti ja iällisesti yhtenäisissä ryhmissä. Kokemukset ovat hyviä, sanoo Helander.</p>
<p>Hankkeen koordinaattorina Saamelaiskäräjillä toimiva Arla Magga pitää ehdokkuutta tärkeänä hankkeessa tehtävän työn näkyvyyden kannalta. – Aika monesti kuulemme kommentteja, joiden taustalla on ihmetys ja hämmennys siitä voiko saamen kielen opetus koskea meitä, Etelä-Suomessa toimivia opetuksen järjestäjiä. Saamelaislapsista ja -nuorista kuitenkin jo 2/3 asuu ja käy koulua muualla kuin saamelaisten kotiseutualueella, sanoo Magga.</p>
<p>Saamelaiskäräjien koulutussihteeri Ulla Aikio-Puoskari kertoo, että etäopetushanke on ensimmäinen askel saamen kielten opetuksen vakinaistamiseen kotiseutualueen kuntien ulkopuolella. – Opetus- ja kulttuuriministeriön asettama saamen kielten ja saamenkielisen opetuksen kehittämistyöryhmä työskentelee parhaillaan asian kanssa. Työryhmä julkistaa esityksensä tästä ja monesta muusta asiasta ensi vuoden alkupuolella.</p>
<p>Cygnaeus-palkinnon 2020 saaja julkistetaan 23.11.2020 verkkotilaisuutena järjestettävässä palkinnonjakotilaisuudessa. Palkinnon jakaa Opetushallituksen pääjohtaja <em type="italic">Olli-Pekka Heinonen </em><em type="italic">. </em></p>
<p>Tietoja Cygnaeus-palkinnosta ja muista finalisteista Opetushallituksen tiedotteessa, joka on luettavissa tästä <em type="italic">. </em></p>
<p>https://www.saamenetaopetus.com/</p>
<p>Saamen kielikylpyä kaikille – avoimet oppitunnit saamen kielten viikolla</p>
<p type="title">Lisätietoja:</p>
<p>Hanna Helander, hanna.helander@edu.utsjoki.fi</p>
<p>Arla Magga, arla.magga@samediggi.fi</p>
<p>Ulla Aikio-Puoskari, ulla.aikio-puoskari@samediggi.fi</p>
</body></document>
