<document xml:lang="fin" id="no_id"><header><title>Saamelaisnuorten taidetapahtumassa palkittiin osallistujia lava- ja käsityösarjoissa - Samediggi</title><genre code="admin"/><author><unknown/></author><year>2023</year><wordcount>346</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/02/saamelaisnuorten-taidetapahtumassa-palkittiin-osallistujia-lava-ja-kasityosarjoissa/</origFileName><parallel_text xml:lang="sme" location="samenuoraid_daiddadahpahusas_balkkasuvvojedje_oassevaldit_loaiddastan-_ja_duodjeluohkain.html"/><parallel_text xml:lang="smn" location="saminuorai_taaidatabahtusast_palhasuvvojii_uasalisteeh_lavdastem-_ja_tyejijuavhuin.html"/><parallel_text xml:lang="sms" location="saa_mnuori_cea_ppvuottpeei_vest_ci_sttjes_vuassoodjid_kri_lcc-_da_kiott-tuajjraaidain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaisnuorten taidetapahtumassa palkittiin osallistujia lava- ja käsityösarjoissa</p>
<p>Vuoden 2023 Saamelaisnuorten taidetapahtuman teemana oli tänä vuonna esittävät taiteet ja erityisteemana saamelainen käsityö. Molemmissa teemoissa asiantuntijaraati palkitsi osallistujia eri ikäsarjoissa. Lavaesitysten 13–20-vuotiaiden sarjasta valittiin edustaja valtakunnalliseen Nuori Kulttuuri-tapahtumaan, joka pidetään Kuopiossa toukokuussa.</p>
<p>Saamelaisnuorten taidetapahtuma oli tänä vuonna valtakunnallisen teeman mukaisesti monitaiteinen. Lavalla nähtiin ja kuultiin laulua, joikua, räppiä, tanssia ja teatteria sen eri muodoissaan. Kuopion valtakunnalliseen Nuori Kulttuuri festivaaliin valittiin edustajaksi Utsjoen saamelaislukion teatteriesitys ´Seitsemän veljestä Utsjoelta´. Nuori Kulttuuri Festival pidetään Kuopiossa 26.-27.5.2023. Lavaesitysten asiantuntijoina raadissa toimivat Wimme Saari, Katja Gauriloff ja Heli Aikio.</p>
<p>Erityisteemana oli tänä vuonna saamelainen käsityö, jossa 6-12-vuotiaiden sarjassa ensimmäisen palkinnon sai kaksi työtä, Anna-Frida Vars sisnalaukullaan ja Nils-Máhte Paltto puukollaan. Käsityö–teeman 13-20-sarjassa ensimmäisen palkinnon sai Mággá Eriksen sisnalaukullaan. Kaikki sarjoihin tulleet käsityöt olivat esillä Sajoksessa Saamelaisnuorten käsityönäyttelyssä. Käsityön asiantuntijaraatina toimivat Yrjö Musta, Heini Wesslin ja Korinna Korsström-Magga.</p>
<p>Saamelaisnuorten taidetapahtuman yhteydessä järjestettiin myös työpajoja. Siida järjesti sarvilakkityöpajan ja toiminnallisen näyttelykierroksen. Sajoksessa puolestaan Saamelainen lastenkulttuurikeskus Mánnu ja Nuorisoneuvosto järjestivät yhteisöllisen ympäristöaiheisen työpajan ja Inarin kunnan nuorisotoimi järjesti pinssipajan. Lisäksi Nuorisokeskus Vasatokassa järjestettiin toiminnallinen disco. Käsityönäyttelyn vitriinit taidetapahtumalle lainasi Saamelaisalueen koulutuskeskus.</p>
<p>Saamelaiskäräjät kiittää työpajojen pitäjiä, asiantuntijaraateja, juontajia sekä yhteistyökumppaneita järjestelyihin osallistumisesta. Erityiskiitokset saamelaiskäräjät haluaa välittää kaikille saamelaisnuorten taidetapahtumaan osallistuneille lapsille ja nuorille.</p>
<p><em type="italic">Taidetapahtumassa palkitut työt ja teokset </em></p>
<p><em type="italic">Saamelaisen käsityön sarjassa asiantuntijaraati palkitsi seuraavat työt: </em></p>
<p>6-12-vuotiaat</p>
<p>I palkinto, jaettu: Anna–Frida Vars, sisnalaukku I palkinto, jaettu: Nils–Máhte Paltto, puukko Kunniamaininta: Karigasniemen 1–2–luokkalaiset, kala- ja riekkoteos</p>
<p>13–20-vuotiaat</p>
<p>I palkinto: Mággá Eriksen, sisnalaukku Kunniamaininta: Ellen Hannele Olsen, kesäsaamenpuku</p>
<p><em type="italic">Esittävät taiteet–sarjassa palkittiin seuraavat esitykset: </em></p>
<p>6–9–vuotiaat</p>
<p>I palkinto: Karigasniemen koulun 1-2- lk, musiikki, laulu II palkinto: Karigasniemen koulun esi–2lk, musiikki, joiku III palkinto: Inarin koulun 1-2 lk, musiikki, laulu Kunniamaininta: Karigasniemen koulun 1-2 lk, tanssi</p>
<p>9–12–vuotiaat</p>
<p>I palkinto: Anni–Siviä ja Helmi Länsman, Nuorgam, varjoteatteri II palkinto: Laura Virtanen, Tolppaniemen koulu, tanssi III palkinto: Karesuvannon koulun 3. ja 5. lk, teatteri Kunniamaininta: Ivalon koulun 4. lk, musiikki, rap</p>
<p>13–20–vuotiaat</p>
<p>I palkinto: Utsjoen saamelaislukio, teatteri II palkinto: Hetan peruskoulun ryhmä, teatteri III palkinto: Karigasniemen koulun 6–9 lk, musiikki</p>
<p><em type="italic">Lisätietoja: </em>Miia Ruokojärvi miia.ruokojarvi@samediggi.fi 010 839 3169|+358 (0) 403521549 </p>
<p><em type="italic">Kuva: Taidetapahtuma 2019. Ville-Riiko Fofonoff / Saamelaiskäräjät </em></p>
</body></document>
