<document xml:lang="fin" id="no_id"><header><title>Puheenjohtaja Juuso kertoo lakiprosessin taustat: ”Saamelaiskäräjälaki epäonnistui poliittisessa tahdossa, ei asiasisällössä” - Samediggi</title><genre code="admin"/><author><unknown/></author><wordcount>241</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/03/puheenjohtaja-juuso-kertoo-lakiprosessin-taustat-saamelaiskarajalaki-epaonnistui-poliittisessa-tahdossa-ei-asiasisallossa/</origFileName><parallel_text xml:lang="sme" location="sagajodiheaddji_juuso_muitala_lahkaproseassa_duogaziid:_samediggelahka_eahpelihkostuvai_politihkalas_dahtu_ii_assesisdoalu_dafus_.html"/><parallel_text xml:lang="smn" location="saavajodetteijee_juuso_mustal_lahaproosees_tuavaa:_samitiggelaaha_feilij_pooliitlii_taatust_ij_assisiskaldasast_.html"/><parallel_text xml:lang="sms" location="saaggjaa_dtee_jj_juuso:_saa_mte_gglaa_jj_hue_neld_kiavvmoozzast_leai_kooccmos_poliittlaz_taattast_ij_a_ss-siiskoozz_vaiggadvuodin_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Juuso kertoo lakiprosessin taustat: <span type="quote">”Saamelaiskäräjälaki epäonnistui poliittisessa tahdossa, ei asiasisällössä”</span></p>
<p><em type="italic">Saamelaiskäräjien puheenjohtaja Tuomas Aslak Juuso on kirjoittanut kattavan katsauksen näkemyksistään siitä, kuinka viimeisin saamelaiskäräjälain uudistamisyritys eteni Timosen toimikunnan mandaatin asettamisesta kaatumiseen perustuslakivaliokunnassa. Juuso kertoo suomenkielisessä tekstissään tarkemmin siitä, kuinka Saamelaiskäräjät pyrki neuvottelemaan ratkaisua viimeiseen saakka. </em></p>
<p>Timosen toimikunnan työ saamelaiskäräjälain muutoksen valmistelemiseksi alkoi joulukuussa 2020 ja valmis mietintö julkaistiin 11.5.2021. Marinin hallituksen esitys vietiin eduskunnan käsittelyyn lopulta marraskuussa 2022, minkä jälkeen eduskunnan perustuslakivaliokunta pysäytti esityksen käsittelyn 24.2.2023 ajanpuutteeseen vedoten. Puheenjohtaja Juuso kertoo tekstissään lakitoimikunnan työstä ja Saamelaiskäräjien neuvotteluyrityksistä eduskunnan sisällä yli puoluerajojen.</p>
<p type="title"><span type="quote">”On tärkeää, että lakiuudistusprosessin käänteet ovat kaikkien tiedossa”</span></p>
<p>Saamelaiskäräjälain käänteet ovat saaneet myös mediassa runsaasti huomiota, erityisesti lain käsittelyn venyessä eduskunnan toimikauden viime metreille. Puheenjohtaja Juuso halusikin omalta osaltaan varmistaa, että kaikki tiedot uudistusprosessista ovat halukkaiden käytettävissä mahdollisimman tarkasti.</p>
<p>–Halusin, että kaikki voisivat kuulla mitä prosessin aikana tapahtui, ja toivonkin, että mahdollisimman moni asiasta kiinnostunut jaksaa tekstin lukea, puheenjohtaja Juuso kertoo.</p>
<p>Juuso harmittelee erityisesti sitä, ettei lakiesitystä vastustanut keskusta ollut halukas neuvottelemaan ratkaisuista.</p>
<p>–On harmillista ja outoa, ettei keskustan puheenjohtaja Annika Saarikko suostunut tapaamaan meitä kertaakaan. Olisin luullut, että heille kynnyskysymykseksi osoittautuneessa asiassa hekin olisivat nähneet keskustelun tarpeellisiksi, jotta olisimme voineet edes yrittää löytää ratkaisuja, Juuso ihmettelee.</p>
<p>Saamelaiskäräjälain uudistus on nyt kaatunut kolmen hallituksen aikana peräkkäin. Myös YK:n ihmisoikeuskomitea ja rotusyrjintäkomitea ovat velvoittaneet Suomea korjaamaan nykylakia saamelaisten itsemääräämisoikeutta kunnioittavaksi mm. vaaliluettelon kriteerien osalta.</p>
<p>Linkki: Puheenjohtaja Juuso kertoo: Saamelaiskäräjälakiesityksen polku epäonnistumiseen</p>
<p><em type="italic">Lisätietoja: </em></p>
<p>Tuomas Aslak Juuso Puheenjohtaja 040 687 3394 tuomas.juuso(at)samediggi.fi</p>
</body></document>
