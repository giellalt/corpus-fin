<document xml:lang="fin" id="no_id"><header><title>Saamelaiskäräjien valmennuksesta uusia auktorisoituja saamen kielen kääntäjiä - Samediggi</title><genre code="admin"/><author><unknown/></author><wordcount>228</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/09/saamelaiskarajien-valmennuksesta-uusia-auktorisoituja-saamen-kielen-kaantajia/</origFileName><parallel_text xml:lang="sme" location="samedikki_valbmemis_odda_auktoriserejuvvon_samegiela_jorgaleaddjit.html"/><parallel_text xml:lang="smn" location="samitige_valmiimist_udda_auktorisistum_samikiela_jurgaleijeeh.html"/><parallel_text xml:lang="sms" location="saa_mtee_gg_valmsta_ttmest_odd_auktorisosttum_saa_mkiol_jaargloo_tti.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien valmennuksesta uusia auktorisoituja saamen kielen kääntäjiä</p>
<p>Saamelaiskäräjät järjesti viime lokakuussa valmistautumispäivän auktorisoidun kääntäjän tutkintoon . Valmistautumiseen osallistui viisi henkilöä. Auktorisoidun kääntäjän tutkinto järjestettiin marraskuussa 2018 ja tutkinnon tulokset julkaistiin keväällä 2019. Tutkinnon suorittivat kaksi saamenkielistä kääntäjää, Arla Magga suoritti suomi-pohjoissaame kieliparille auktorisoidun kääntäjän tutkinnon ja Terhi Harju suomi-koltansaame kieliparille.</p>
<p>Kieliturvasihteeri Anne Kirste Aikio onnittelee Arla Maggaa auktorisoidun kääntäjän tutkinnosta.</p>
<p>Valmistautumispäivän järjestänyt Saamelaiskäräjien kieliturvasihteeri Anne Kirste Aikio iloitsee kääntäjien määrän lisääntymisestä.</p>
<p>– On hienoa, että valmennuspäivämme kautta kaksi uutta kääntäjää suoritti tutkinnon. Koltansaamen auktorisoituja kääntäjiä on ollut vain yksi henkilö koko maailmassa, nyt heitä on kaksi. Pohjoissaamen tutkinnon suorittaneita viimeisen kymmenen vuoden ajan on ollut vain aivan muutama, joten siinäkin lisäys on hyvin merkittävä.</p>
<p>Tutkinnon suorittaneiden mielestä Saamelaiskäräjien valmennuspäivällä oli suuri merkitys tutkintoon valmistautumiseen.</p>
<p>– Valmennuspäivästä sai tärkeää tietoa tutkintoon liittyen ja hyviä vinkkejä tutkintoon valmistautumiseen. Oli varmempi olo, kun tutkintoon liittyviä asioita oli saanut käydä läpi asiantuntijoiden kanssa yhdessä ennakkoon, kommentoi Terhi Harju.</p>
<p>Opetushallituksen hallinnoima auktorisoidun kääntäjän tutkinto järjestetään seuraavan kerran marraskuussa 2019. Saamelaiskäräjät järjestää tulevana syksynä myös valmistautumispäivän, jos kiinnostusta on.</p>
<p>– Tutkinto on vaativa ja tutkintoon valmistautuminen kannattaa aloittaa ajoissa. Kannattaa tutustua tutkinnon sisältöön ja hyödyntää Saamelaiskäräjien valmistautumispäivä, ohjeistaa tuore auktorisoitu kääntäjä Arla Magga.</p>
<p>Saamelaiskäräjät järjestää myös kevään aikana tulkin työstä kiinnostuneille tutustumiskoulutuksen, koska kääntäjien lisäksi myös saamen kielten tulkeista on suuri pula. Koulutuksesta tiedotetaan erikseen.</p>
<p><em type="italic">Lisätietoja: </em></p>
<p>Kieliturvasihteeri Anne Kirste Aikio anne-kirste.aikio(at)samediggi.fi puh. 010 8393124</p>
</body></document>
