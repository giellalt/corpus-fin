<document xml:lang="fin" id="no_id"><header><title>Nuoret pääsevät itse suunnittelemaan saamenkielistä vapaa-ajan toimintaa - Samediggi</title><genre code="admin"/><author><unknown/></author><year>2018</year><wordcount>212</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/10/25/nuoret-paasevat-itse-suunnittelemaan-saamenkielista-vapaa-ajan-toimintaa/</origFileName><parallel_text xml:lang="sme" location="nuorat_besset_ieza_planet_samegielat_astoaiggedoaimmaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nuoret pääsevät itse suunnittelemaan saamenkielistä vapaa-ajan toimintaa</p>
<p><em type="italic">Saamelaiskäräjien nuorisoneuvoston De!-projekti selvittää parhaillaan kyselyllä nuorilta, millaiseen saamenkieliseen nuorten vapaa-ajantoimintaan he haluaisivat osallistua. Saamelaiskäräjien nettisivuilla ja nuorisoneuvoston sosiaalisen median kanavissa olevaan kyselyyn voivat vastata kaikki 13-29-vuotiaat nuoret, jotka haluaisivat osallistua nuorisotoimintaan jollakin saamen kielellä. </em></p>
<p>– Saamenkielistä nuorisotoimintaa on tähän asti ollut vain vähän. De!-projektin tavoitteena on saada nuoret itse mukaan ideoimaan, millaiseen saamenkieliseen toimintaan he haluaisivat osallistua. Nyt on hyvä hetki kertoa, jos on itse tai kaveriporukassa haaveillut jostain vapaa-ajantoiminnasta, jota omalla alueella ei ole ollut. Projektin tavoitteena on toteuttaa juuri sellaisia ideoita, vinkkaa De!-projektin projektityöntekijä Tuuli Miettunen.</p>
<p>De!-projektin aikana toteutetaan nuorten suunnittelemia saamenkielisen vapaa-ajantoiminnan pilotteja. Tavoitteena on vahvistaa saamenkielistä nuorisokulttuuria ja rohkaista nuoria käyttämään saamen kieliä myös vapaa-ajallaan.</p>
<p>Saamenkielisen nuorisotoiminnan esteenä on ollut osittain saamenkielisten nuorisotyöntekijöiden puute kunnissa. Työntekijäpula on edelleen ongelma, myöntää Miettunen.</p>
<p>– Koska kunnissa ei ole saamenkielisiä nuorisotyöntekijöitä, toiminnan ohjaajat on löydettävä muualta. Siksi selvitämme samaan aikaan myös, millaisia kielitaitoisia ihmisiä kunnissa ja saamelaisalueella toimivissa yhdistyksissä on ja voisiko heidän osaamistaan hyödyntää nuorten ideoimassa toiminnassa, kertoo Miettunen.</p>
<p>Kyselyihin pääsee vastaamaan osoitteessa https://www.samediggi.fi/de/</p>
<p>De!-projektin etenemistä voi seurata saamelaiskäräjien nettisivuilla ja nuorisoneuvoston sosiaalisen median kanavissa, Instagramissa ja Facebookissa. Projekti toteutetaan ajalla 1.10.2018-30.8.2019 ja sitä rahoittaa Leader Pohjoisin Lappi.</p>
<p><em type="italic">Lisätietoja: </em>Projektityöntekijä Tuuli Miettunen, tuuli.miettunen(at)samediggi.fi , puh. 010 839 3133 / 040 650 7505 </p>
</body></document>
