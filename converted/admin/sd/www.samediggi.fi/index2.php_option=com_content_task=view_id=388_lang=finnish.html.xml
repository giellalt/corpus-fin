<document xml:lang="fin" id="no_id"><header><title>Samediggi - Saamelaiskäräjät - Saamelaiskulttuurikeskus Sajoksen peruskivi muurattiin</title><genre code="admin"/><author><unknown/></author><wordcount>116</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=388&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=388_lang=davvi.html"/><parallel_text xml:lang="smn" location="index2.php_option=com_content_task=view_id=388_lang=anaras.html"/><parallel_text xml:lang="sms" location="index2.php_option=com_content_task=view_id=388_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Saamelaiskulttuurikeskus Sajoksen peruskivi muurattiin</p>
<p>Saamelaiskulttuurikeskus SAJOKSEN peruskivi muurattiin Inarissa rakennuksen työmaalla torstaina 10.6.2010. Tilaisuuden juhlapuhujana oli eduskunnan valtiovarainvaliokunnan puheenjohtaja, kansanedustaja Hannes Manninen.</p>
<p>Keskelle Inarin kirkonkylää, Juutuanjoen rantaan ja Inarijärven tuntumaan nousevan saamelaiskulttuurikeskuksen perustuksiin muurattiin metallilieriö, joka sisälsi mm. peruskirjan (neljä eri kieliversiota; suomenkielinen, inarinsaamenkielinen, koltansaamenkielinen ja pohjoissaamenkielinen), käytössä olevan kolikkosarjan, Inarissa ilmestyvät uusimmat paikallislehdet (Inarilainen, Ávvir, Lapin Kansa ja Pohjolan Sanomat) ja perinteisiä saamelaisia, Sámi Duodji -tuotemerkillä varustettuja käsitöitä.</p>
<p>Siidassa jatkuneessa juhlatilaisuudessa juhlapuheen piti eduskunnan valtiovarainvaliokunnan puheenjohtaja kansanedustaja Hannes Manninen. Saamelaiskäräjien puheen piti Saamelaiskäräjien puheenjohtaja Klemetti Näkkäläjärvi, käyttäjän puheen piti projektipäällikkö Juha Guttorm ja rakennuttajan puheen piti Senaatti-kiinteistöjen johtaja Jukka Liede. Inarin kunnan tervehdyksen tilaisuuteen toi Inarin kunnanvaltuuston puheenjohtaja Teuvo Katajamaa. Tilaisuuden juhlamusiikista vastasi Annukka Hirvasvuopio-Laiti.</p>
</body></document>
