<document xml:lang="fin" id="no_id">
  <header>
    <title>Samediggi - Saamelaiskäräjät - Wallin ja  Näkkäläjärvi tyytyväisiä saamelaiskysymysten etenemiseen</title>
    <genre code="admin"/>
    <author>
      <unknown/>
    </author>
    <wordcount>202</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=556&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=556_lang=davvi.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Wallin ja  Näkkäläjärvi tyytyväisiä saamelaiskysymysten etenemiseen</p>
    <p>Nyt on korkea aika ratifioida ILO:n alkuperäiskansoja koskeva yleissopimus, sanoo puolustusministeri ja Rkp:n puheenjohtaja Stefan Wallin sekä saamelaiskäräjien edustaja Klemetti Näkkäläjärvi Wallinin Lapinvierailun yhteydessä torstaina.</p>
    <p>- Hallitusohjelman tavoite, jonka mukaan ILO:n alkuperäiskansoja koskeva yleissopimus 169 tulee ratifioida, on nyt syytä panna toimeen. Oikeusministeriö on pyytänyt maaliskuun loppuun mennessä kaikilta ministeriöiltä lausunnot ILO-sopimuksen osalta, sanoo Wallin.</p>
    <p>Kansainvälisen työjärjestön ILO:n alkuperäiskansoja koskevan yleissopimuksen ratifiointia on Suomessa odotettu ennätykselliset kaksikymmentä vuotta. Wallin ja Näkkäläjärvi toteavat kuitenkin tyytyväisinä, että saamelaisasiat ovet edenneet kiitettävästi hallituksen säästöpaineista huolimatta.</p>
    <p>- Inarin kirkonkylään rakennettu Saamelaiskulttuurikeskus Sajos on otettu käyttöön ja avattu yleisölle nyt tammikuussa. Pitkä prosessi on saatu päätökseen ja odotamme innolla virallisia avajaisia huhtikuun alkupuolella, sanoo Näkkäläjärvi.</p>
    <p>Yksi hallitusohjelman monista kirjauksista saamelaisista kielistä ja palveluista on opetus- ja kulttuuriministeriön johdolla laadittu ehdotus saamen kielten elvytysohjelmaksi. Raportti valmistuu lähiaikoina.</p>
    <p>Hallitusohjelmassa on asetettu tavoitteeksi selkiyttää maankäyttöä ohjaavaa lainsäädäntöä saamelaisten oikeuksien parantamiseksi. Wallin ja Näkkäläjärvi keskustelivat erityisesti Enontekiön saamelaisen poronhoidon tilanteesta.</p>
    <p>- Rkp:n ja saamelaisten yhteistyö on luontevaa monesta syystä. Yksi tärkeimmistä on jatkuva työ omien kielien ja kulttuurien vankan aseman säilyttämiseksi. RKP on vahvasti sitoutunut hallitusohjelman saamelaiskirjausten edistämiseen ja toteuttamiseen, toteaa Stefan Wallin.</p>
    <p>
      <em type="italic">Lisätietoja : </em>
    </p>
    <p>Klemetti Näkkäläjärvi, 050-524 2109</p>
    <p xml:lang="smn">Ministerin erityisavustaja Elli Flén, 040-741 6411</p>
  </body>
</document>
