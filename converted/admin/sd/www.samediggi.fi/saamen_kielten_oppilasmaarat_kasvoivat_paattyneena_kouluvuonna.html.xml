<document xml:lang="fin" id="no_id"><header><title>Saamen kielten oppilasmäärät kasvoivat päättyneenä kouluvuonna - Samediggi</title><genre code="admin"/><author><unknown/></author><year>2016</year><wordcount>208</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2012/01/17/saamen-kielten-oppilasmaarat-kasvoivat-paattyneena-kouluvuonna/</origFileName><parallel_text xml:lang="sme" location="samegielaid_oahppiid_mearit_lassanedje_ovddit_skuvlajagi_ektui.html"/><parallel_text xml:lang="smn" location="samikielai_uappeemereh_lasanii_moonnam_ive.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten oppilasmäärät kasvoivat päättyneenä kouluvuonna</p>
<p>Saamen kielten oppilasmäärät kasvoivat lukuvuonna 2015-2016 yhteensä 55 oppilaalla. Inarinsaamen oppilasmäärä kasvoi 11, koltansaamen seitsemän ja pohjoissaamen 39. Saamelaisten kotiseutualueen kunnissa oppilasmäärä kasvoi yhteensä 34 ja muualla maassa 21. Oppilasmäärä kasvoi perusopetuksessa yhteensä 65 oppilaalla. Lukiossa saamen kieliä oppivien määrä sen sijaan laski kymmenellä.</p>
<p>Saamenkielistä opetusta annettiin saamelaisten kotiseutualueella yhteensä 199 perusopetuksen oppilaalle, joista 170 sai opetusta pohjoissaamen ja 29 inarinsaamen kielellä. Pohjoissaamenkielistä opetusta annettiin kaikissa neljässä saamelaisten kotiseutualueeseen kuuluvassa kunnassa. Inarinsaamenkielisen opetuksen oppilaat olivat kaikki Inarin kunnassa. Saamenkielisen opetuksen oppilasmäärä nousi edellisestä vuodesta 14. Saamen kokonaisoppilasmäärä kasvoi Enontekiön kunnassa kahdella, Inarin kunnassa kuudella, Sodankylän kunnassa 20 ja Utsjoen kunnassa kuudella oppilaalla.</p>
<p>Saamen kielten aineopetusta annettiin yhteensä 461 oppilaalle, joista 368 sai opetusta saamelaisten kotiseutualueen kunnissa ja 93 kotiseutualueen kuntien ulkopuolella. Yhteensä 61 perusopetuksen ja lukion oppilasta sai kotiseutualueen kuntien ulkopuolella saamen kielen lähiopetusta ja 32 etäopetusta.</p>
<p>Kotiseutualueen kuntien ulkopuolella on mahdollista saada kaksi viikkotuntia perusopetusta täydentävää kielen opetusta. Kotiseutualueen kuntien ulkopuolisissa lukioissa opetusta saaneilla sen sijaan oli mahdollisuus normaalien saamen kielen kurssien suorittamiseen äidinkielen ja kirjallisuuden sekä vieraan kielen oppiaineissa.</p>
<p>Kotiseutualueen kuntien ulkopuolella saamen kielen oppilaita oli Espoossa, Kemissä, Helsingissä, Janakkalassa, Joensuussa, Jyväskylässä, Oulussa ja Oulun seudulla, Rovaniemellä, Sallassa, Sievissä, Tampereella, Torniossa ja Vantaalla.</p>
<p>Katso saamen koko opetustilasto 2015-2016 tästä .</p>
</body></document>
