<document xml:lang="fin" id="no_id"><header><title>Saamelaiskäräjien täyskokous ja vaalikauden avajaistilaisuus siirtyvät myöhempään ajankohtaan - Samediggi</title><genre code="admin"/><author><unknown/></author><year>2020</year><wordcount>242</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/20/saamelaiskarajien-tayskokous-ja-vaalikauden-avajaistilaisuus-siirtyvat-myohempaan-ajankohtaan/</origFileName><parallel_text xml:lang="sme" location="samedikki_dievascoahkkin_ja_valgabaji_rahpandoalut_mangiduvvojit.html"/><parallel_text xml:lang="smn" location="samitige_tievascuakkim_ja_vaaljapaje_lekkamtilalasvuota_sirdasuveh_maajeeb_aigimuudon.html"/><parallel_text xml:lang="sms" location="saa_mtee_gg_tiuddsabbar_da_vaalpaa_j_aa_veempoodd_maa_jee.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien täyskokous ja vaalikauden avajaistilaisuus siirtyvät myöhempään ajankohtaan</p>
<p>Saamelaiskäräjien huhtikuun täyskokous ja vaalikauden 2020-2023 avajaistilaisuus siirretään myöhemmin päätettävään ajankohtaan koronavirustilanteen vuoksi. Saamelaiskäräjien hallitus käsitteli kokouksessaan 19. maaliskuuta Saamelaiskäräjien varautumista koronavirustilanteeseen (COVID-19) ja päätti tarkemmista toimenpiteistä.</p>
<p>Saamelaiskäräjille perustetaan poikkeusolojen valmiusryhmä, joka antaa tarvittaessa täydentäviä tai muita ohjeita tilanteeseen. Valmiusryhmää johtaa puheenjohtaja ja esittelijänä toimii hallintopäällikkö. Valmiusryhmän muita jäseniä ovat I ja II varapuheenjohtaja sekä lakimiessihteeri. – Olemme aivan uuden tilanteen edessä ja on tärkeää, että pystymme turvaamaan Saamelaiskäräjien perustoiminnot myös tässä muuttuneessa tilanteessa, linjaa puheenjohtaja Tuomas Aslak Juuso.</p>
<p>Saamelaiskäräjät käyttää etätyötä toistaiseksi pääasiallisena työskentelymuotona, eikä virkamatkoja tehdä poikkeustilan aikana. Saamelaiskäräjien järjestämät seminaarit, tilaisuudet ja tapahtumat perutaan toukokuun loppuun saakka ja kokouksiin osallistutaan etäyhteyksin. Saamelaiskäräjät viestii tilanteesta ja sen muutoksista aktiivisesti henkilöstölle</p>
<p>– Voimme jokainen omalla toiminnallamme vaikuttaa siihen, miten riskiryhmät pystyvät suojautumaan tartunnalta. On tärkeää noudattaa ohjeita ja välttää lähikontakteja. Nyt täytyy ajatella koko saamelaisyhteisöä, erityisesti mummoja ja pappoja, tärkeimpiä aineettoman kulttuuriperintömme kantajia, jatkaa I varapuheenjohtaja Anni Koivisto.</p>
<p>– Koronaviruksen leviämisellä on ollut laajat vaikutukset maailmanlaajuisesti ja hallituksessa kävimme keskustelua tilanteen vaikutuksista erityisesti saamelaisyhteisöön. Saamelaiskäräjät pyrkii omalta osaltaan edistämään tiedon saantia saamen kielillä, päättää puheenjohtaja Juuso.</p>
<p>Saamelaiskäräjien hallitus on käynyt Suomen hallituksen 16.3.2020 antamat linjaukset läpi ja antanut seuraavat Saamelaiskäräjien toimintaa koskevat ohjeet . Saamelaiskäräjien hallitus seuraa tilannetta ja kokoontuu tarpeen mukaan päättämään jatkotoimenpiteistä.</p>
<p>Ajankohtaista tietoa Saamelaiskäräjien varautumisesta koronavirustilanteeseen</p>
<p type="title">Lisätietoja</p>
<p>Puheenjohtaja Tuomas Aslak Juuso, 040 1871 331, tuomas.juuso(at)samediggi.fi I varapuheenjohtaja Anni Koivisto, 040 415 5969, anni.koivisto(at)samediggi.fi Hallintopäällikkö Pia Ruotsala-Kangasniemi, 040 726 2688, pia.ruotsala(at)samediggi.fi</p>
</body></document>
