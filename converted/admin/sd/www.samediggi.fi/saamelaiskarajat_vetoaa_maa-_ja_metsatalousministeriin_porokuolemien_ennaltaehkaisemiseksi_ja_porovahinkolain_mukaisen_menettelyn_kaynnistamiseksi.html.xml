<document xml:lang="fin" id="no_id"><header><title>Saamelaiskäräjät vetoaa maa- ja metsätalousministeriin porokuolemien ennaltaehkäisemiseksi ja porovahinkolain mukaisen menettelyn käynnistämiseksi - Samediggi</title><genre code="admin"/><author><unknown/></author><year>2022</year><wordcount>263</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/28/saamelaiskarajat-vetoaa-maa-ja-metsatalousministeriin-porokuolemien-ennaltaehkaisemiseksi-ja-porovahinkolain-mukaisen-menettelyn-kaynnistamiseksi/</origFileName><parallel_text xml:lang="sme" location="samediggi_doarjala_eana-_ja_meahccedoalloministarii_boazojamuid_ovddalgihtii_eastadeami_ja_boazovahatlaga_mieldasas_meannudeami_alggaheami_geazil.html"/><parallel_text xml:lang="smn" location="samitigge_kiasa_eennam-_ja_meccitualuministeran_puasuihiavui_muuneeld_estim_ja_puasuivaahaglaava_mialdasii_monattallam_algattem_keezild.html"/><parallel_text xml:lang="sms" location="saa_mtee_gg_nuajjaatt_madd-_da_mea_cctaalmini_sttra_puazzprappummsi_ooudbea_lnn_coggmossan_da_puazzskaadlaa_jj_mealdlaz_moontoollmoozz_ja_tt_tem_diott.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät vetoaa maa- ja metsätalousministeriin porokuolemien ennaltaehkäisemiseksi ja porovahinkolain mukaisen menettelyn käynnistämiseksi</p>
<p><em type="italic">Saamelaiskäräjät julkaisi 28.2.2022 avoimen kirjeen maa- ja metsätalousministeri Jari Lepälle. Saamelaiskäräjät vetoaa kirjeessään ministeri Leppään porokuolemien ennaltaehkäisemiseksi ja porovahinkolain mukaisen menettelyn käynnistämiseksi kuluvan talven osalta. Saamelaiskäräjät kutsuu ministeri Lepän tutustumaan vallitsevaan tilanteeseen saamelaisten kotiseutualueen paliskunnissa. </em></p>
<p>– Kutsumme ministeri Lepän, ja myös muut asiaa valmistelevat ja siitä päättävät henkilöt, tutustumaan vallitsevaan tilanteeseen saamelaisten kotiseutualueen paliskunnissa. Haluamme näyttää, että hätä on suuri ja apu välttämätöntä, toteaa Saamelaiskäräjien puheenjohtaja Tuomas Aslak Juuso.</p>
<p>Saamelaiskäräjät on neuvotellut asiasta maa- ja metsätalousministeriön kanssa 18.2.2022. Ministeriö ei tuolloin nähnyt tarvetta käynnistää porovahinkolain mukaista menettelyä, sillä ministeriön edustajien mukaan talven olosuhteita ei voida pitää poikkeuksellisena, koska sademäärät ovat olleet vähäisiä. Myöskään ennaltaehkäiseviä toimenpiteitä porokuolemien välttämiseksi ei ole ministeriössä valmistelussa.</p>
<p>– On ongelmallista, että ministeriö on tehnyt suuresti saamelaiseen poronhoitoon vaikuttavan päätöksen pelkkien sademäärien perusteella, toteaa toinen varapuheenjohtaja Leo Aikio.</p>
<p>– Vaikka lumipeitteen syvyys useissa kotiseutualueen paliskunnissa on kuluvana talvena ollut kohtuullinen, lumipeite on kivikova, minkä vuoksi porojen on monin paikoin mahdotonta kaivaa ravintoa. Se tarkoittaa, että porot lähtevät vaeltamaan rauhattomasti suotuisimmille laidunalueille ja niitä joudutaan sitten etsimään ja hakemaan. Lisäksi joidenkin paliskuntien alueella home on pilannut laajoilla aloilla poron käyttämän ravinnon. Kaikki nämä seikat tulisi ottaa ministeriössä huomioon porovahinkolain soveltamisesta päätettäessä, jatkaa Aikio.</p>
<list><p type="listitem">Avoin kirje maa- ja metsätalousministeri Jari Lepälle porokuolemien ennaltaehkäisemisestä sekä porovahinkolain mukaisen menettelyn aloittamisesta kuluvan talven osalta (28.2.2022)</p>
<p type="listitem">Saamelaiskäräjien esitys maa- ja metsätalousministeriölle porotuhoja ennaltaehkäisevien toimenpiteiden käynnistämiseksi (18.11.2021)</p>
<p type="listitem">Laki porotaloutta kohdanneiden vahinkojen korvaamisesta</p>
<p type="listitem">Valtioneuvoston asetus porotaloutta kohdanneiden vahinkojen korvaamisesta</p>
</list><p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p>Leo Aikio II varapuheenjohtaja 040 621 6505 leo.aikio@samediggi.fi</p>
</body></document>
