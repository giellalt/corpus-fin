<document xml:lang="fin" id="no_id"><header><title>Kouluvierailut ovat nyt tilattavissa lukuvuodelle 2020–2021 - Samediggi</title><genre code="admin"/><author><unknown/></author><wordcount>190</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/11/09/kouluvierailut-ovat-nyt-tilattavissa-lukuvuodelle-2020-2021/</origFileName><parallel_text xml:lang="sme" location="skuvlagalledemiid_sahtta_dal_dinggot_skuvlajahkai_2020-2021_.html"/><parallel_text xml:lang="smn" location="skovlakolliistalmijd_puahta_taal_tiilad_luuhamihan_2020-2021_.html"/><parallel_text xml:lang="sms" location="skooulko_ll_jummuz_lie_aa_n_ti_ll_jemnalla_lookkampaajas_2020-2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kouluvierailut ovat nyt tilattavissa lukuvuodelle 2020–2021</p>
<p>Saamelaiskäräjien nuorisoneuvoston ja Nuorten Akatemian yhteishanke Dihtosis on kouluttanut yhteensä seitsemän kouluvierailijaa, joita voi tilata kouluille kertomaan asianmukaista tietoa saamelaisuudesta. <em type="italic">Vierailuita voi tilata 20.10.2020-31.05.2021 väliselle ajalle </em>. </p>
<p>Vierailuita voi tilata kaikkialle Suomessa, sillä kouluvierailuita toteutetaan tänä lukuvuonna myös etäyhteyksin. Tämän lisäksi pääkaupunkiseudulle, Turkuun, Jyväskylään, Ouluun ja Rovaniemelle sekä niiden lähialueille voi tilata kouluvierailijan käymään koululla. Vierailun kesto määräytyy oppilaitoksen oppituntien pituuden mukaan. Oppitunti koostuu lyhyestä info-osuudesta sekä toiminnallisista harjoituksista. Tuntien aikana oppilaat pääsevät syventymään teemaan yhdessä tehden, keskustellen ja pohtien. Vierailu on oppilaitokselle maksuton.</p>
<p>Tarjoamme opetuksen tueksi myös Sukellus saamelaisuuteen -mobiilipeliä sekä saamelaisaiheista menetelmäpakkaa. Peli sisältää perustietoa saamelaisista sekä soveltavia ja syventäviä harjoituksia. Pakassa on info-osuus aiheesta sekä 18 toiminnallista harjoitusta, joiden avulla aiheeseen on helppo syventyä. Mobiilipeliä tai menetelmäpakkaa voi oppilaitoksissa esimerkiksi hyödyntää saamelaisten kansallispäivän (6.2.) viettämisessä. Peli ja pakka ovat maksuttomia.</p>
<p>Dihtosis-hanke on Saamelaiskäräjien nuorisoneuvoston ja Nuorten Akatemian yhteishanke, jonka tavoitteena on lisätä valtaväestöön kuuluvien lasten ja nuorten tietoisuutta saamelaisista ja saamelaiskulttuurista. Hanketta rahoittaa Opetus- ja kulttuuriministeriö.</p>
<p>Tilaa kouluvierailu tai materiaalia oppilaitokseesi: www.nuortenakatemia.fi/kouluvierailulomakkeet/</p>
<p type="title">Lisätietoja:</p>
<p>Projektipäällikkö, Nuorten Akatemia, Ulla Saalasti 040 567 4203, ulla.saalasti(at)nuortenakatemia.fi</p>
<p>Projektikoordinaattori, Nuorten Akatemia, Maria Aikio 040 8470 862, maria.aikio(at)nuortenakatemia.fi</p>
</body></document>
