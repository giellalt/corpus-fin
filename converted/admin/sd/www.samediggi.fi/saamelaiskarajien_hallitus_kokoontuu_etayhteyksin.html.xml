<document xml:lang="fin" id="no_id"><header><title>Saamelaiskäräjien hallitus kokoontuu etäyhteyksin - Samediggi</title><genre code="admin"/><author><unknown/></author><year>2020</year><wordcount>324</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/04/17/saamelaiskarajien-hallitus-kokoontuu-etayhteyksin/</origFileName><parallel_text xml:lang="sme" location="samedikki_stivra_coahkkana_gaiddusoktavuodain.html"/><parallel_text xml:lang="smn" location="samitige_stivra_cokkan_kaidusohtavuodaiguin.html"/><parallel_text xml:lang="sms" location="saa_mtee_gg_halltos_nooraatt_ougglosohttvuodin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien hallitus kokoontuu etäyhteyksin</p>
<p><em type="italic">Saamelaiskäräjien hallitus on siirtynyt koronaepidemian vuoksi kokoontumaan täysin etäyhteyksin. <span type="quote">”Pitkä kokemuksemme etäyhteyksistä on mahdollistanut toiminnan jatkumisen lähes ennallaan. Haluankin kehua Saamelaiskäräjien henkilöstöä, että olemme pystyneet pitämään suorituskyvyn hyvin yllä olosuhteisiin nähden”</span>, toteaa puheenjohtaja Tuomas Aslak Juuso. </em></p>
<p>Saamelaiskäräjien hallitus nimesi kokouksessaan torstaina 16. huhtikuuta Paliskuntain yhdistyksen hallitukseen varsinaiseksi jäseneksi <em type="italic">Asko Länsmanin </em>ja varajäseneksi <em type="italic">Magreta Saran </em>. Länsman on toiminut Saamelaiskäräjien edustajana myös vuosina 2018-2020. Saamelaiskäräjät haluaa lisäksi parantaa yhteistyötään Paliskuntain yhdistyksen suuntaan ja ehdottaa yhteisen tapaamisen järjestämistä, kun se on taas mahdollista. </p>
<p>Interreg 2021-2027 työryhmään Saamelaiskäräjien edustajaksi nimettiin <em type="italic">Veikko Feodoroff </em>ja varalle Saamelaiskäräjien kansainvälisten asioiden sihteeri <em type="italic">Inka Saara Arttijeff </em>. Ruotsin Saamelaiskäräjät on ehdottanut, että seuraavaa ohjelmakautta ajatellen Saamelainen parlamentaarinen neuvosto perustaa Ingerreg-työryhmän, jonka tarkoituksena on selvittää saamelaisten tarpeita rahoitukseen liittyen. </p>
<p>Muittut, muittulusat – the story of the Sámi by the Sámi – hankkeen ohjausryhmään nimettiin Saamelaiskäräjien kulttuurilautakunnan puheenjohtaja <em type="italic">Pirita Näkkäläjärvi </em>ja varalle <em type="italic">Maria Sofia Aikio </em>. Hankkeen toteutusaika on 1.1.2020 – 30.09.2022. </p>
<p>Lapin liiton hallitukseen Saamelaiskäräjien edustajaksi nimettiin I varapuheenjohtaja <em type="italic">Anni Koivisto </em>ja varajäseneksi puheenjohtaja <em type="italic">Tuomas Aslak Juuso </em>. </p>
<p type="title">Koronavirustilanne vaikuttaa Sajoksen toimintaan</p>
<p>Saamelaiskäräjien hallitus keskusteli Sajoksen palveluyksikön ja ravintolan tilanteesta. Saamelaiskulttuurikeskus Sajos on ollut suljettuna 16. maaliskuuta lähtien. Hallitus päätti pitää Sajoksen suljettuna toukokuun loppuun saakka.</p>
<p><span type="quote">”Tässä poikkeustilanteessa meidän on selvitettävä työntekijöiden mahdollisuutta pitää jo kertyneitä lomia ja tilanteen pitkittyessä on todennäköistä, että joudumme etenemään lomautuksiin. Lisäksi keskustelemme oikeusministeriön kanssa tilanteen vaikutuksesta Sajoksen toimintaan”</span>, puheenjohtaja Juuso kertaa tilannetta.</p>
<p type="title">Työhyvinvointikyselyn mukaan tulokset ovat parantuneet kaikilla osa-alueilla</p>
<p>Erityistä tyytyväisyyden kasvua on johtamiseen ja esimiestyöhön sekä yhteisten pelisääntöjen noudattamiseen. Pitkäjänteinen esimiestyön ja työyhteisön kehittäminen on tuonut tulosta. Työhyvinvointikysely toteutettiin joulukuussa 2019.</p>
<p>Selvityksen mukaan työntekijät kokevat, että voivat helposti lähestyä johtoa työasioissa ja pitävät työtään mielekkäänä ja merkityksellisenä. Tulos oli heikentynyt ainoastaan kahden väittämän kohdalla: minulla on riittävästi aikaa työni tekemiseen kunnolla ja jaksan työssäni hyvin.</p>
<p>Saamelaiskäräjien hallituksen kokouksen 3/2020 pöytäkirja tarkastetaan viimeistään 30.4.2020 ja pidetään tällöin nähtävillä 1.5.-1.6.2020 Saamelaiskäräjien verkkosivuilla www.samediggi.fi .</p>
<p type="title">Lisätietoja:</p>
<p>puheenjohtaja Tuomas Aslak Juuso puh. 040 687 3394, tuomas.juuso(at)samediggi.fi</p>
</body></document>
