<document xml:lang="fin" id="no_id"><header><title>Ijahis idja -festivaalin ohjelma on julkaistu - Samediggi</title><genre code="admin"/><author><unknown/></author><year>2019</year><wordcount>421</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/02/ijahis-idja-festivaalin-ohjelma-on-julkaistu/</origFileName><parallel_text xml:lang="eng" location="programme_for_ijahis_idja_-festival_is_published.html"/><parallel_text xml:lang="sme" location="ijahis_idja_-festivala_programma_lea_almmustahtton.html"/><parallel_text xml:lang="smn" location="ijattes_ijja_-festivaal_ohjelm_lii_almostittum.html"/><parallel_text xml:lang="sms" location="ijahis_idja_-fe_sttvaal_programm_lij_o_lmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijahis idja -festivaalin ohjelma on julkaistu</p>
<p>Elokuussa järjestettävän Ijahis idja -alkuperäiskansojen musiikkifestivaalin ohjelma on julkaistu. Inarissa kuudettatoista kertaa järjestettävän festivaalin teemana ovat YK:n alkuperäiskansojen kielten vuoden innoittamana saamen kielet. Festivaaliviikonlopun tarjontaan kuuluu konserttien ohella keskusteluareena, saamelaiset urheilukilpailut, saamelaiskäsityömarkkinat sekä lasten ja nuorten omaa ohjelmaa.</p>
<p>Tapahtuma alkaa perjantaina 16.8. lasten- ja nuortenpäivällä. Päivän aikana ennakkoon ilmoittautuneet lapset ja nuoret osallistuvat työpajoihin sekä pääsevät näkemään saamelaisia lyhytelokuvia. Omaa osaamistaan lapset ja nuoret pääsevät esittämään Násttážat-nuortenkonsertissa. Konsertissa esiintyvät myös <em type="italic">Wimme Saari </em>, <em type="italic">Mihkku Laiti </em>ja alkuperäiskansavieras <em type="italic">Aydar Churupov </em>. Churupov tulee Siperiasta Altain alueelta ja on Telengit-kansanryhmän edustaja. </p>
<p>Festivaali avataan perjantaina klo. 18.00. Avajaisohjelmassa esiintyvät joikaaja <em type="italic">Nils-Heikki Paltto </em>sekä runoilija <em type="italic">Inger-Mari Aikio </em>. Samaan aikaan myös saamelaiskäsityömarkkinat aukeavat. Avajaisten jälkeen ulkolavalla alkaa Ijahis idja -areena. YK:n alkuperäiskansojen kielten vuoden kunniaksi sananvapausjärjestö Suomen PEN järjestää paneelikeskustelun <em type="italic">Kultainen kielemme </em>saamenkielisen kirjallisuuden merkityksestä saamelaiskulttuurille, saamelaisyhteisölle sekä uhanalaisille saamen kielille. Paneelikeskustelun vetää Suomen PENin johtokunnan jäsen sekä kieli- ja käännöskomitean puheenjohtaja <em type="italic">Pirita Näkkäläjärvi </em>. </p>
<p>Perjantain konsertit Ijahis idjan päälavalla aloittaa inarinsaamelainen laulaja ja livđe-perinteen taitaja <em type="italic">Anna Morottaja </em>. Hän julkaisee konsertissa debyyttialbuminsa. Hänen jälkeensä lavalle nousee vastikään uuden albumin julkaissut <em type="italic">Niko Valkeapää </em>yhtyeineen. Seuraavaksi vuorossa on kenties tunnetuin saamelaisartisti, norjansaamelainen laulaja <em type="italic">Mari Boine </em>. Valkeapään tavoin myös Boine on hiljattain julkaissut uutta musiikkia. Perjantain konsertit päättää vauhdikkaasti DJ-kollektiivi <em type="italic">Article 3 </em>, joka soittaa saamelaismusiikkia sekä muiden alkuperäiskansojen musiikkia. </p>
<p>Lauantaina 17.8. ohjelma alkaa konsertilla saamelaismuseo Siidan ulkomuseossa Tirron tuvassa. Intiimissä konsertissa esiintyy joikaaja <em type="italic">Wimme Saari </em>. Konsertin liput myydään Siidasta tapahtumaviikolla. </p>
<p>Festivaalialue aukeaa lauantaina klo. 15.00. Perjantaina alkaneet saamelaiskäsityömarkkinat jatkuvat alueella. Ijahis idja -festivaalin lauantain alkuillassa on perinteisesti päästy nauttimaan musiikista myös saamelaiskulttuurikeskus Sajoksen auditoriossa ja niin on myös tänä vuonna. Festivaalin teemakonsertti <em type="italic">Haluaisin </em>sitoo kiehtovalla tavalla yhteen runouden, laulut, joiut ja musiikin. Mukana ovat <em type="italic">Niko Valkeapää </em>, <em type="italic">Inger-Mari Aikio </em>, <em type="italic">Ánná Káisa Partapuoli </em>ja <em type="italic">Øystein Nilsen </em>. </p>
<p>Lauantaina ulkolavan ohjelman avaa Máttut-konsertti. Konsertissa Jauristunturin joikuja joikaavat <em type="italic">Anna-Reetta Niemelä </em>, <em type="italic">Matias Niemelä </em>, <em type="italic">Petra Biret Magga-Vars </em>ja <em type="italic">Anna Näkkäläjärvi-Länsman </em>. <em type="italic">Janne Lappalainen </em>säestää kielisoittimilla ja perkussioilla. Ijahis idjan ulkolavalla esiintyvät lauantaina myös joikaaja <em type="italic">Øystein Nilsen </em>, alkuperäiskansavieras <em type="italic">Aydar Churupov </em>, uumajansaamenkielinen laulaja <em type="italic">Katarina Barruk </em>yhtyeineen, pop-yhtye <em type="italic">Isák </em>sekä legendaarinen folkrock-yhtye <em type="italic">Sančuari </em>. Edellä mainitut artistit esiintyvät ensimmäistä kertaa Ijahis idja -festivaalilla. Konserttien ohessa urheillaan. Lajina on nopeatempoinen ja tarkkuutta vaativa suopunginheitto. Kilpailu käydään Sajoksen piha-alueella. </p>
<p>Ijahis idja 16.–17.8.2019 Inarissa. Ennakkolipunmyynti alkaa 5.7.2019.</p>
<p>Ijahis idjan järjestävät Anára Sámisearvi ry, Saamelaiskäräjät, Saamelaisalueen koulutuskeskus, Saamelaismuseo Siida, Inarin kunta ja Yle Sápmi. Festivaalin yhteistyökumppanit ovat Hotelli Kultahovi, Wilderness Hotel Inari ja Hotelli Inari.</p>
<p type="title">Lisätietoja:</p>
<p>Tuottaja Oula Guttorm oula.guttorm(at)samediggi.fi +358 40 667 4545</p>
<p>www.ijahisidja.fi</p>
</body></document>
