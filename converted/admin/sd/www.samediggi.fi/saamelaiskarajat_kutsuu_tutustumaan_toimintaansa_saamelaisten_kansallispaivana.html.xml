<document xml:lang="fin" id="no_id"><header><title>Saamelaiskäräjät kutsuu tutustumaan toimintaansa saamelaisten kansallispäivänä - Samediggi</title><genre code="admin"/><author><unknown/></author><year>2019</year><wordcount>203</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/14/saamelaiskarajat-kutsuu-tutustumaan-toimintaansa-saamelaisten-kansallispaivana/</origFileName><parallel_text xml:lang="sme" location="samediggi_bovde_oahpasmuvvat_doaibmasis_samiid_albmotbeaivve.html"/><parallel_text xml:lang="smn" location="samitigge_puavdee_uapasmud_toimasis_sammilij_aalmugpeeivi.html"/><parallel_text xml:lang="sms" location="saa_mte_gg_kacc_tobdstoottad_tuaimmses_saa_mi_meersazpei_vven.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät kutsuu tutustumaan toimintaansa saamelaisten kansallispäivänä</p>
<p><em type="italic">Saamelaiskäräjät järjestää avoimien ovien päivän Inarin Sajoksessa saamelaisten kansallispäivänä 6.2.2019 klo 10-15. Päivän tarkoituksena on tuoda Saamelaiskäräjien toimintaa tutuksi. Toivotamme kaikki tervetulleiksi osallistumaan päivään! </em></p>
<p>Saamelaisten kansallispäivää vietetään vuosittain helmikuun 6. päivänä. Juhlallisuuksia järjestetään silloin perinteisesti eri puolilla Saamenmaata ja nykyisin myös Saamenmaan ulkopuolella. – Tänä vuonna haluamme erityisesti tuoda Saamelaiskäräjien toimintaa tutuksi ja kutsummekin kaikki kiinnostuneet osallistumaan avoimien ovien päivään Inarin Sajokseen, iloitsee puheenjohtaja Tiina Sanila-Aikio.</p>
<p>– Päivän aikana tutustutaan Saamelaiskäräjien toimintavuoden ajankohtaisiin teemoihin , kuten kansainväliseen alkuperäiskansojen kielten teemavuoteen. Kaikkien Suomessa puhuttujen saamen kielten tilanne on hälyttävä ja saamen kielten eteen tehtävä työ on elintärkeää, jatkaa Sanila-Aikio.</p>
<p>Avoimien ovien päivän ohjelmassa on tutustumista Saamelaiskäräjien toimistoihin sekä poliittisen vaikuttamisen mahdollisuuksiin. Saamelaiskäräjät tarjoaa kaikille vieraille kahvit ja Sajoksen ravintola Čaijusta voi ostaa kansallispäivän lounaan. Päivään osallistujien kesken arvotaan fanimateriaalia ja pääsylippu vuoden 2019 Ijahis Idja -festivaaliin.</p>
<p>Ohjelma »</p>
<p>Saamelaisten kansallispäivä on yksi saamelaisten liputuspäivistä. Juhlapäivänä kansallispäivä on vielä nuori, sillä suomalaiseen almanakkaan se merkittiin vasta vuonna 2004. Kansallispäivästä päätettiin kuitenkin jo vuonna 1992, ja juhlapäivän juuret juontavat yli sadan vuoden taakse, vuoteen 1917. Tuolloin Norjan Trondheimissa järjestettiin ensimmäinen pohjoismainen saamelaiskokous, jonka tarkoituksena oli pohtia saamelaisten elinmahdollisuuksia ja ottaa kantaa saamelaisia koskeviin kysymyksiin.</p>
<p>Saamelaistietoa opetukseen ja muille kiinnostuneille: www.oktavuohta.com</p>
</body></document>
