<document xml:lang="fin" id="no_id"><header><title>Saamelaiskäräjille rahoitus alkuperäiskansojen kielten vuotta varten - Samediggi</title><genre code="admin"/><author><unknown/></author><year>2019</year><wordcount>334</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/23/saamelaiskarajille-rahoitus-alkuperaiskansojen-kielten-vuotta-varten/</origFileName><parallel_text xml:lang="sme" location="samediggai_ruhtadeapmi_eamialbmogiid_giellajagi_varas.html"/><parallel_text xml:lang="smn" location="samitiigan_ruttadem_algaaalmugkielai_ive_varas.html"/><parallel_text xml:lang="sms" location="saa_mtegga_teaggtos_alggmeerai_kioli_ee_jj_vaaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjille rahoitus alkuperäiskansojen kielten vuotta varten</p>
<p><em type="italic">Vuonna 2019 vietetään kansainvälistä alkuperäiskansojen kielten teemavuotta ja Saamelaiskäräjät on vahvasti mukana teemavuoden toteuttamisessa. Saamelaiskäräjien tehtävänä on järjestää itse toimintaa teemavuoden aikana sekä kannustaa muita toimijoita osallistumaan teemavuoteen. </em></p>
<p>– Opetus- ja kulttuuriministeriön määrärahan turvin Saamelaiskäräjät voi edistää saamen kielten näkyvyyttä Suomessa muistuttaen kielten moninaisuudesta sekä luoda uusia kielenkäyttöareenoita. On erittäin tärkeää, että valtio osallistuu avustuksella teemavuoteen, iloitsee Saamelaiskäräjien puheenjohtaja Tiina Sanila Aikio.</p>
<p>Suunnitteilla on materiaalia vauvoista iäkkäämmille ihmisille: saamenkielisiä vauvakirjoja, saamenkielistä värikylpyä, värityskirja, koululaisille nuorten sanakirjasovellus ja kielikampanjoita, ohjeita kielivalintoihin vanhemmille ja isovanhemmille, konsertteja, kielenkäyttöön innostavaa materiaalia, kirjoja ja paljon muuta.</p>
<p>– Avustuksella saamme toteutettua monia asioita, joita meillä ei ole aikaisemmin ollut mahdollista tehdä. Saamen kielten elvytystyö perheissä sekä lasten ja nuorten keskuudessa on edistynyt paljon ja näemme, että on juuri oikea aika tuoda positiivista kannustusta ja innostusta kielen käyttöön eri tasoilla ja näin osallistua osaltamme teemavuoteen, jatkaa hankkeesta vastaava kieliturvasihteeri Anne Kirste Aikio.</p>
<p>Lisäksi Saamelaiskäräjät tulee teemavuoden aikana kannustamaan yrityksiä, viranomaisia ja muita toimijoita laajasti Suomessa osallistumaan saamen kielten näkyvyyden lisäämiseen koko maassa. Pohjoismaiden Saamelaiskäräjät järjestävätkin yhdessä Saamen kielen viikon (Sámi Giellavahkku) 21. – 27.10.2019. Viikon tarkoituksena on, että eri toimijat Suomessa, Norjassa ja Ruotsissa huomioisivat jollakin tavalla saamen kielet toiminnassaan.</p>
<p>Saamelaiskäräjät myöntää vuoden lopussa Saamen kieliteko -palkinnon . Palkinto myönnetään viranomaiselle tai yhteisölle, joka on toimissaan huomioinut teemavuoden tai muuten ansiokkaasti tehnyt työtä saamen kielen edistämiseksi Suomessa.</p>
<p>Opetus- ja kulttuuriministeriö myönsi Saamelaiskäräjille rahoitusta YK:n alkuperäiskansojen kielten vuoden markkeeraamiseen. Rahoitus myönnettiin ministeriön yleisistä taidetta ja kulttuuria edistävien hankkeiden erityisavustuksista ja avustuksen määrä on yhteensä noin 47 000 euroa. Hankkeessa on tarkoitus toteuttaa saamen kielen käyttöön innostavia kampanjoita, lisätä saamen kielten näkyvyyttä Suomessa ja luoda erityisesti lapsille ja nuorille kielen opetteluun ja käyttöön tukevia tapahtumia ja materiaaleja. Hankkeen eri osa-alueet toteutetaan yhdessä eri toimijoiden kanssa, kuten Saamelaiskäräjien nuorisoneuvoston ja lastenkulttuurikeskus Mánnun kanssa.</p>
<p>Kansainvälisen alkuperäiskansojen kielten teemavuodella on oma sivusto, jonne koostetaan kaikki tapahtumat teemavuoden aikana.</p>
<p><em type="italic">Lisätietoja: </em></p>
<p>Puheenjohtaja Tiina Sanila-Aikio, puh. 050 300 1780, tiina.sanila-aikio(at)samediggi.fi</p>
<p>Kieliturvasihteeri Anne Kirste Aikio, puh. 010 839 3124, anne-kirste.aikio(at)samediggi.fi</p>
<p><em type="italic">Kuva: Kevin Francett/ Saamelaiskäräjät </em></p>
</body></document>
