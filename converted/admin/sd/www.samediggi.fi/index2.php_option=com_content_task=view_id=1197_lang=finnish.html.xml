<document xml:lang="fin" id="no_id"><header><title>Samediggi - Saamelaiskäräjät - Tervehdys saamelaisten kansallispäivänä</title><genre code="admin"/><author><unknown/></author><wordcount>472</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1197&amp;lang=finnish</origFileName><parallel_text xml:lang="sms" location="index2.php_option=com_content_task=view_id=1197_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Tervehdys saamelaisten kansallispäivänä</p>
<p>Saamelaiskäräjien puheenjohtajana haluan toivottaa kaikille hyvää saamelaisten kansallispäivää!</p>
<p>Olen iloinen siitä, että kansallispäivää juhlitaan tänään niin ympäri Saamenmaata kuin saamelaisalueen ulkopuolellakin monin eri tavoin. Ei ole yhtä ainoaa tapaa tai muodollisuutta, miten saamelaisten kansallispäivää tulisi juhlistaa, ja päivän hienous piileekin juuri siinä, että se on kehittynyt päiväksi, josta koko saamelaisyhteisö rakentaa oman näköistään pienempine tai isoimpine juhlallisuuksineen.</p>
<p>Edeltäjämme saamelaispolitiikassa kokivat tärkeäksi, että saamelaisilla on oma kansallispäivä, jotta saamelaiset tulevat nähdyksi omana erillisenä kansana saamen kielineen ja kulttuureineen. Usein juuri 6.2. meihin saamelaisiin, ja siihen miten kulttuurimme eroaa valtakulttuurista, kiinnitetään huomiota myös valtamediassa. Saamelaisten kansallispäivä on ollut menestys, ilman sitä meistä tiedettäisiin varmasti vielä paljon vähemmän kuin nykyisin tiedetään suomalaisessa yhteiskunnassa. Se tarjoaa meille saamelaisille myös mahdollisuuden juhlistaa saamelaisuutta yhdessä ja pitää yhtä.</p>
<p>Tietysti olisi hienoa, jos saamelaisten kansallispäivä olisi siinä suhteessa joka päivä, että saamelaiset nähtäisiin erillisenä kansana ja meidän kulttuurista itsemääräämisoikeuttamme kunnioitettaisiin ja tuettaisiin paremmin valtayhteiskunnan taholta. Siinä suhteessa Suomessa on menty kuluneen vuoden aikana kuitenkin askel taaksepäin ja meillä on paljon töitä tehtävänämme. <span type="quote">”Meillä”</span> en tarkoita pelkästään Saamelaiskäräjiä, vaan koko saamelaisyhteisöä. Tarvitsemme rohkeita avauksia ja laajempaa yhteistyötä eri saamelaistahojen kanssa asioiden eteenpäin viemiseksi. Toivonkin, että samalla tavalla kuin juhlistamme saamelaisten kansallispäivää, emme myöskään kangistuisi kaavoihin saamelaispolitiikassa. Saamelaiskäräjien tulee tarjota saamelaisille matalan kynnyksen foorumin, jonka kautta asioita voidaan edistää. Saamelaiskäräjien tulee antaa tukensa myös muille saamelaistahoille, jotka työskentelevät samojen tavoitteiden eteen.</p>
<p>Saamelaisten kansallispäivänä meidän kaikkien saamelaisten olisi hyvä pohtia, millä tavalla haluamme asioidemme olevan toisin, mitä haluamme tehdä eritavalla valtayhteiskuntaan verrattuna. Meillä on lupa haaveilla vahvasta saamelaisyhteiskunnasta, ja tehdä töitä sen haaveen eteen. Millainen on se tulevaisuuden saamelaisyhteiskunta, jota rakennamme?</p>
<p>Kuluneella viikolla kuulimme suotuisan päätöksen saamelaisasioihin liittyen. Päätös ei ollut mikä tahansa päätös, vaan se oli oikeudellinen päätös, jossa Girjásin lapinkylän eli paliskunnan oikeudet alueensa maihin ja vesiin sekä niistä päättämiseen tunnustettiin Ruotsissa. Toivon, että tämä Girjásin lapinkylää koskeva päätös myötävaikuttaa siihen, että saamelaisten oikeudet Suomessa tulevat edistymään esimerkiksi ILO 169 -sopimuksen ratifioinnin ja pohjoismaisen saamelaissopimuksen kautta. Toivon, että emme joudu vaatimaan oikeuksia tuomioistuinten kautta, sillä se tie on kaikille raskaampi. Girjásin päätös on historiallinen ja antaa toivoa kaikille saamelaisille. Näen, että tässä päätöksessä on tunnustettu ne oikeudet, mitkä myös kolttakylän arkisto eli gramota sisältää. Nämä oikeudet täytyy tunnustaa myös Suomessa.</p>
<p>Omalta osaltani olen parhaillani saattamassa päätökseen kulunutta nelivuotiskautta Saamelaiskäräjillä, joista vajaan vuoden olen toiminut Saamelaiskäräjien puheenjohtajana. Uudet Saamelaiskäräjät järjestäytyy 23.2. vaalikaudelle 2016-2019. Haluankin käyttää tämän tilaisuuden hyväkseni ja kiittää kaikkia yhteistyötahoja niin saamelaisessa kuin suomalaisessakin yhteiskunnassa kuluneesta kaudesta. Haluan kiittää niin Saamelaiskäräjien sihteeristöä kuin muissakin saamelaisinstituutioissa työskenteleviä henkilöitä, jotka tekevät tärkeää työtä vahvemman saamelaisyhteiskunnan eteen. Tämä työ ei ole läheskään aina helppoa ja edistysaskeleet ovat riekon askeleen mittaisia. Tämä työ on kuitenkin erittäin tärkeää saamelaisten tulevaisuuden kannalta. Niin kuin on myös ne kaikki arjen teot, jotka tekevät elämästämme saamelaista ja antavat saamelaisuudelle tulevaisuuden.</p>
<p>Pienistä puroista syntyy iso eno; yhdessä olemme vahvoja.</p>
<p>Inarissa saamelaisten kansallispäivänä</p>
<p xml:lang="smn">Tiina Sanila-Aikio</p>
<p>puheenjohtaja</p>
</body></document>