<document xml:lang="fin" id="no_id"><header><title>Valtioneuvoston kanslia julkaisi raportin totuus- ja sovintoprosessin valmistelun tueksi pidetyistä kuulemisista - Samediggi</title><genre code="admin"/><author><unknown/></author><year>2020</year><wordcount>239</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/11/27/valtioneuvoston-kanslia-julkaisi-raportin-totuus-ja-sovintoprosessin-valmistelun-tueksi-pidetyista-kuulemisista/</origFileName><parallel_text xml:lang="sme" location="stahtaradi_kansliija_almmustahtii_raportta_duohtavuohta-_ja_soabadanproseassa_valmmastallama_doarjjan_dollon_gullamiin.html"/><parallel_text xml:lang="smn" location="staataraadi_kanslia_almostitij_raapoort_tuotavuota-_ja_sovadattamproosees_valmastallam_toorjan_tohhum_kulamijn.html"/><parallel_text xml:lang="sms" location="riikksuavtoozz_pravlee_nn_ja_olmstoo_tti_rapoort_tuottvuott-_da_suavadvuottprosee_ss_valmstoollmoozz_tuarjjan_onnum_kuullmoozzi_pirr.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Valtioneuvoston kanslia julkaisi raportin totuus- ja sovintoprosessin valmistelun tueksi pidetyistä kuulemisista</p>
<p>Suomen hallitus on Saamelaiskäräjien esityksestä aloittanut saamelaisasioita käsittelevän totuus- ja sovintoprosessin valmistelun lokakuussa 2017. Saamelaiskäräjien kokous esitti käymässään lähetekeskustelussa 9.2.2018, että prosessista järjestettäisiin saamelaisten kuulemisia niin saamelaisten kotiseutualueella kuin sen ulkopuolellakin. Valtioneuvoston kanslia julkaisi kuulemisista raportin 26.11.2018.</p>
<p>– Raportti yhteen vetää kuulemisissa totuus- ja sovintoprosessista esiin tulleita ajatuksia anonymisoituina. Katson, että erityisen tärkeää raportissa on se, mitä asioita ja tapahtumia tulisi tutkia, jos totuus- ja sovintokomissio päätetään asettaa, sanoo Saamelaiskäräjien puheenjohtaja Tiina Sanila-Aikio.</p>
<p>– Nostaisin raportista kaksi päähavaintoa, joista ensimmäinen on se, että saamelaiset ovat eriarvoisia suhteessa suomalaisiin niin lainsäädännön tasolla kuin ns. tavallisessa elämässäkin. Toinen raportin pääväite – assimilaatio eli suomalaistuminen ja kolonisaatio maankäytössä jatkuvat – on painava, hyvin perusteltu ja tulisi olla totuus- ja sovintoprosessin neuvotteluiden lähtöpiste, jatkaa Sanila-Aikio.</p>
<p>Julkaistusta kuulemisraportista järjestetään kaikille avoin keskustelutilaisuus 17.12.2018 klo 17:30 Inarissa Sajoksen auditoriossa. Paikalla ovat mm. valtiosihteeri Paula Lehtomäki sekä valtioneuvoston kanslian ja oikeusministeriön virkamiehiä.</p>
<p>Saamelaiskäräjät, oikeusministeriö ja valtioneuvoston kanslia sopivat saamelaisten kuulemisten järjestämisestä keväällä 2018. Saamelaisten kotiseutualueella ja Suomen suurimmissa kaupungeissa pidettiin 29 kuulemista 2.5.–29.6.2018 välisenä aikana. Valtioneuvoston kanslia julkaisi kuulemisista raportin 26.11.2018. Raportti on julkaistu viidellä kielellä; inarin-, koltan- ja pohjoissaameksi, suomeksi ja ruotsiksi. Lisäksi raportti julkaistaan myöhemmin myös englanniksi.</p>
<p>Saamelaisten asioita koskeva sovintoprosessi -kuulemisraportti</p>
<p>Lisätietoa saamelaisten totuus- ja sovintoprosessin valmistelusta</p>
<p>Valtioneuvoston tiedote kuulemisraportin julkaisusta (26.11.2018): https://valtioneuvosto.fi/artikkeli/-/asset_publisher/10616/kuulemisraportti-on-julkaistu</p>
<p type="title">Lisätietoja:</p>
<p>Puheenjohtaja Tiina Sanila-Aikio puh. p. 050 300 1780, tiina.sanila-aikio(at)samediggi.fi</p>
<p>Erityisasiantuntija Anni-Kristiina Juuso, p. 0295 160 169, valtioneuvoston kanslia</p>
</body></document>
