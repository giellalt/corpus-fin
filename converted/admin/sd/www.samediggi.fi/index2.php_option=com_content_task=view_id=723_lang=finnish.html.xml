<document xml:lang="fin" id="no_id"><header><title>Samediggi - Saamelaiskäräjät - Sukupolvet yhdessä Inarin Ijahis idjan 10-vuotisjuhlassa</title><genre code="admin"/><author><unknown/></author><wordcount>304</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=723&amp;lang=finnish.html</origFileName><parallel_text xml:lang="eng" location="index2.php_option=com_content_task=view_id=723_lang=english.html"/><parallel_text xml:lang="sme" location="index2.php_option=com_content_task=view_id=723_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sukupolvet yhdessä Inarin Ijahis idjan 10-vuotisjuhlassa</p>
<p>Alkuperäiskansojen musiikkitapahtuma Ijahis idjan 10-vuotisjuhlavuoden koko ohjelma julkistetaan tänään. Juhlavuoden teemana ovat Sukupolvet ja festivaalin ohjelmatarjonta on entistä monipuolisempi.</p>
<p>Ijahis idjan 10-vuotista taivalta juhlistetaan Saamelaiskulttuurikeskus Sajoksen auditoriossa järjestettävällä Sukupolvet-juhlakonsertilla. Konsertissa saamelaismuusikoiden eri sukupolvet nousevat samalle lavalle, ja esittävät saamelaismusiikin klassikoita sekä uudempia kappaleita. Solisteina konsertissa on yhtenä kirkkaimpana saamelaistähtenä tunnettu Niko Valkeapää, joikuperinteen taitaja Niiles-Jouni Aikio, tunnustettu saamelaismuusikko Annukka Hirvasvuopio-Laiti sekä nuorta polvea edustava utsjokelainen laulajatar Sunná Länsman. Konsertin säestää Ijahis idja band, jonka kapellimestarina toimii pitkän linjan muusikko Janne Lappalainen.</p>
<p>Ijahis idjan ohjelmaa on mahdollista seurata myös live-streamauksen kautta internetissä. Viime vuonna streamausta seurasi noin 900 katsojaa ympäri maailman. Ijahis idjan konserteista internetin kautta voi seurata mm. lauantain päätapahtumaa, jossa kuullaan saamelaisartisteja sekä Suomesta, Norjasta että Ruotsista. Illan aloittaa saamelaismusiikin kestosuosikki Angelit, joka lumoaa yleisönsä tanssirytmeillä, joiulla ja energisellä esiintymisellään. Iltaa jatkaa Sápmi ja Chukotka-konsertti, jossa kuullaan perinteistä joikua, livđeä ja leuddia sekä tutustutaan Veronica Usholikin ja Ener-tanssiryhmän johdolla chukotkalaisiin kurkkulaulu- ja tanssiperinteisiin. Ijahis idjan menevimmästä keikasta vastaa Mihá ja gievrra -kappaleellaan Suomen saamelaisalueellakin ihastuttanut Lovisa Negga. Ohjelman päättää norjalainen Intrigue, jonka musiikissa yhdistyvät ainutlaatuisella tavalla hard rock ja joiku.</p>
<p>Perjantain lasten- ja nuortenpäivän Ijahis ija násttážat -konsertissa lasten ja nuorten omien esitysten lisäksi kuullaan muun muassa Máret Hildur Stuengia yhtyeineen sekä festivaalin alkuperäiskansavierasta, chukotkalaista kurkkulaulaja Veronika Usholikia. Perjantai-iltana Sajoksen auditoriossa kuullaan Niko Valkeapään konsertti. Iltaa jatketaan ČSV-teemaklubilla, jonka pääesiintyjänä on Niiles-Jouni Aikio. Saamelaismuseo Siidassa järjestetään lauantaina perinteinen Ijahis idjan musiikkiseminaari, jossa kuullan puheenvuoroja Sukupolvet kohtaavat -teemaan liittyen. Lauantain klubi-illassa norjalainen DJ-duo DJ Šielat soittaa saamelaista levymusiikkia festarikansan iloksi. Ijahis idjan järjestävät yhteistyössä Anára Sámisearvi ry, Saamelaiskäräjät, Saamelaisalueen koulutuskeskus, Saamelaismuseo Siida, Giellagas-instituutti, Oulun yliopisto, YLE Sápmi, Inarin kunta, Saamelainen lastenkulttuurikeskus, Taiteen edistämiskeskuksen Lapin toimipiste, Hotelli Kultahovi ja Ravintola Galla. Ijahis idjan tarkka ohjelma löytyy nettisivulta www.ijahisidja.fi.</p>
<p>Lisätietoja:</p>
<p xml:lang="smj">Anu Magga</p>
<p xml:lang="vep">+358 50 5672204</p>
<p>Anna Näkkäläjärvi-Länsman</p>
<p xml:lang="vep">+358 295 330856</p>
</body></document>
