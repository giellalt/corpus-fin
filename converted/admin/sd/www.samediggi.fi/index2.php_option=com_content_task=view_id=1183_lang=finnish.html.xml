<document xml:lang="fin" id="no_id"><header><title>Samediggi - Saamelaiskäräjät - Saamelaiset sote-palvelut tulevaisuudessa</title><genre code="admin"/><author><unknown/></author><wordcount>224</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1183&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1183_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiset sote-palvelut tulevaisuudessa</p>
<p>Saamelaisten sote-palvelujen järjestämistä tulevaisuudessa alueellisessa sote-itsehallintorakenteessa pohditaan Inarissa 20.1.2016 pidettävässä seminaarissa. Lapin liiton Sote-Savotta -hankkeen, Lapin sairaanhoitopiirin (LSHP) ja Pohjois-Suomen sosiaalialan osaamiskeskuksen (Poske) vetämässä sote-valmisteluprosessissa päästään nyt tarkastelemaan mitä uusia mahdollisuuksia tuleva sote-uudistus avaa saamelaisten palvelujen osalta. Tulevassa sote-uudistuksessa on ainutlaatuinen tilaisuus huolehtia siitä, että saamelaisten oikeudet omakielisiin palveluihin järjestetään asianmukaisesti.</p>
<p>Seminaari tarjoaa tietoa sote-valmistelun eri osapuolille ja muille asiasta kiinnostuneille lainsäädännön velvoitteista palvelujen järjestämiselle ja tuotannolle liittyen saamelaisten perustuslaillisiin oikeuksiin kielen ja kulttuurin ylläpitämiseen ja kehittämiseen. Saamen kielilaki koskee näitä kuntayhtymiä, joiden osana on yksi tai useampi saamelaisten kotiseutualueen kunta. Se koskee nykyisellään mm. LSHP:ä ja siten myös tulevaisuudessa sote-itsehallintoaluetta. Kielilaki turvaa saamelaisille oikeuden käyttää omaa kieltään, ja säätää viranomaisille velvollisuuden oma-aloitteisesti ja suunnitelmallisesti huolehtia sen toteutumisesta käytännössä sekä tiedotuksesta. Saamelaiskäräjien vuosikymmenien mittaisesta vaikuttamistyöstä huolimatta, nämä seikat eivät ole kaikkien viranomaisten ja päättäjien tiedossa. Saamenkielisiä palveluja on edelleen vain rajoitetusti ja satunnaisesti saatavilla.</p>
<p>Lisäksi pohditaan konkreettisia asioita koskien saamelaisten palveluiden kehittämistyötä, osaamisen ja tiedontuotannon rakenteita, saamelaisten huomioimista hyvinvointikertomuksissa sekä saamelaisjärjestöjen roolia palvelutuotannossa. Seminaarin pohjoismaiset vieraat Norjan Karasjoelta nostavat esille tärkeitä kysymyksiä koskien raja-esteiden poistamista tulevaisuudessa palvelurakenteessa. Yhdenvertaiset ja läheisyysperiaatteella toteutetut palvelut edellyttävät, että lähialueiden palvelutarjonnan käyttäminen helpottuu nykyisestä. Samalla on luotava paremmat edellytykset etäpalvelujen tuotannolle, jotta niitä voidaan tarjota ympäri Suomea asuville saamelaisille.</p>
<p>Tilaisuuden järjestävät yhteistyössä Saamelaiskäräjät, Lapin liiton Sote-Savotta -hanke (EAKR), LSHP, Lapin yliopiston SÁRA -hanke (ESR), ja Poske.</p>
</body></document>
