<document xml:lang="fin" id="no_id"><header><title>Saamelaiskäräjien vaalien ääntenlaskenta - Samediggi</title><genre code="admin"/><author><unknown/></author><year>2022</year><wordcount>259</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/vaalit-2023/saamelaiskarajien-vaalien-aantenlaskenta/</origFileName><parallel_text xml:lang="sme" location="samedikki_valggaid_jienaidrehkenastin.html"/><parallel_text xml:lang="smn" location="samitige_vaaljai_jienairekinistem.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien vaalien ääntenlaskenta</p>
<p>Vaalilautakunta aloittaa ääntenlaskennan vaalitoimituksen jälkeisenä maanantaina 2.10.2023 kello 18 Sajoksessa Inarissa. Ääntenlaskennan aloittamisen jälkeen saapuneet lähetekuoret jätetään avaamattomina huomioon ottamatta. Toimituksessa pidetään pöytäkirjaa.</p>
<p>Valitsijayhdistyksen asiamiehellä tai vara-asiamiehellä on oikeus olla läsnä ääntenlaskennassa.</p>
<p type="title">Merkintä vaaliluetteloon</p>
<p>Ääntenlaskenta aloitetaan avaamalla kaikki postin välityksellä määräajassa saapuneet ja vaalilautakunnan toimistoon palautetut palautuskuoret. Vaalilautakunta merkitsee kaikki äänestäneet lähetekirjeen mukaisesti vaaliluetteloon.</p>
<p type="title">Äänestys on jätettävä huomioon ottamatta:</p>
<p>1) jos äänestänyttä henkilöä ei ole merkitty vaaliluetteloon äänioikeutetuksi tai jos käy ilmi, että hän on kuollut ennen vaalitoimituksen aloittamista;</p>
<p>2) jos lähetekirje on niin puutteellinen, ettei varmasti voida todeta, kuka henkilö on äänestänyt; tai</p>
<p>3) jos vaalikuoreen on tehty äänestäjää tai ehdokasta koskeva tai muu asiaton merkintä.</p>
<p>Kun kaikki äänestäneet on merkitty vaaliluetteloon ja äänestyksessä huomioon ottamatta jätetyt vaalikuoret lähetekuorissaan on erotettu erilleen hyväksytyistä, pannaan hyväksytyt vaalikuoret avaamattomina vaaliuurnaan.</p>
<p type="title">Äänestyslippujen ryhmittely</p>
<p>Kun kaikki hyväksytyt vaalikuoret ovat vaaliuurnassa, avataan kaikki vaaliuurnat ja vaalikuoret.</p>
<p>Äänten laskemiseksi äänestysliput ryhmitellään siten, että kunkin ehdokkaan hyväksi annetut äänet ovat omana ryhmänään. Mitättömät äänestysliput erotetaan omaksi ryhmäkseen. Kussakin ryhmässä olevien äänestyslippujen lukumäärä lasketaan. Ääntenlaskennasta pidetään erillistä pöytäkirjaa.</p>
<p type="title">Äänestyslipun mitättömyys</p>
<p>Äänestyslippu on mitätön:</p>
<p>1) jos vaalikuoressa on muutakin kuin yksi äänestyslippu;</p>
<p>2) jos äänestys on jätetty huomioon ottamatta 35 §:ssä säädetyllä perusteella;</p>
<p>3) jos äänestyslippuna on käytetty muuta kuin vaalilautakunnan painattamaa leimattua äänestyslippua;</p>
<p>4) jos ehdokkaan numero on merkitty siten, että ei selvästi ilmene kenelle ääni on tarkoitettu; ja</p>
<p>5) jos äänestyslippuun on kirjoitettu äänestäjän nimi tai siihen on tehty erityinen tuntomerkki tai muu asiaton merkintä; asiattomana ei pidetä merkintää, joka ainoastaan selventää, ketä ehdokasta äänestäjä on tahtonut äänestää.</p>
<p><em type="italic">Lähde: </em><em type="italic">Laki saamelaiskäräjistä 17.7.1995/974 </em></p>
</body></document>
