<document xml:lang="fin" id="no_id"><header><title>Saamelaisten kotiseutualueen luonnonsuojeluasioissa kokoonnuttiin Nellimissä  - Samediggi</title><genre code="admin"/><author><unknown/></author><year>2022</year><wordcount>204</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/08/15/saamelaisten-kotiseutualueen-luonnonsuojeluasioissa-kokoonnuttiin-nellimissa/</origFileName><parallel_text xml:lang="sme" location="njellimis_coahkkanedje_samiid_ruovttuguovllu_luonddusuodjalanassiin.html"/><parallel_text xml:lang="smn" location="njellimist_cokkanii_sammilij_paikkikuavlu_luandusuojalemaasijn.html"/><parallel_text xml:lang="sms" location="sa_mmlai_dommvuu_d_luattsuojjlemaa_ssi_diott_nooro_ttes_njea_llmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaisten kotiseutualueen luonnonsuojeluasioissa kokoonnuttiin Nellimissä</p>
<p><em type="italic">Ympäristöministeriö, Lapin ELY-keskus, Metsähallitus ja Saamelaiskäräjät kokoontuivat Luonnonsuojelukäräjille Nellimissä 10.-11.8.2022. Luonnonsuojelukäräjät on saamelaisten kotiseutualueen valtion maiden luonnonsuojelusta vastaavien viranomaisten ja Saamelaiskäräjien yhteistyötä edistävä vuosittain järjestettävä tapaaminen. Tämän vuoden pääteemana oli Inarijärvi ja sen alueen saamelaiskulttuuri. </em></p>
<p>Tapaamisen aluksi käytiin läpi osallistuvien tahojen ajankohtaiskatsaukset, jonka jälkeen syvennyttiin tämän vuoden teeman käsittelyyn. Osallistujat perehtyivät muun muassa inarinsaamelaiseen kulttuuriin, Inarijärven vesistön tilaan ja sen kehittymiseen sekä Inarijärven säännöstelyyn. Lisäksi Luonnonsuojelukäräjät tutustui YK:n elintarvike- ja maatalousjärjestön (FAO) ruokaturvaraporttiin , jossa yhtenä osana käsiteltiin Nellimissä asuvien inarinsaamelaisten ruokajärjestelmää.</p>
<p>Luonnonsuojelukäräjät vieraili myös Inarin Kirakkajoella ja tutustui meneillään olevaan jokialueen ennallistamiseen sekä taimenen kutualueiden kunnostukseen.</p>
<p>– Osallistuin ensimmäistä kertaa Luonnonsuojelukäräjille ja olen iloinen tästä arvokkaasta yhteistyötapaamisesta. Pidän tärkeänä, että pääsemme keskustelemaan ajankohtaisista asioista, vaihtamaan tietoja ja samalla tutustumaan saamelaisten kotiseutualueen erityispiirteisiin, sanoo Saamelaiskäräjien II varapuheenjohtaja Leo Aikio.</p>
<p>Saamelaiskäräjiltä Luonnonsuojelukäräjille osallistuivat II varapuheenjohtaja Leo Aikio, elinkeino- ja ympäristölakimiessihteeri Sarita Kämäräinen, elinkeinosihteeri Laura Olsén-Ljetoff, ympäristösihteeri Tiina Lovisa Solbär ja viestintäsihteeri Johanna Alatorvinen. Luonnonsuojelukäräjät on kokoontunut vuodesta 2002 alkaen säännöllisesti. Koronapandemian aikana tapaamisiin on tullut kahden vuoden tauko. Seuraava tapaaminen järjestetään jälleen tulevana vuonna.</p>
<p><em type="italic">Kuva: Osana ohjelmaa Luonnonsuojelukäräjät tutustui inarinsaamelaiseen ruokakulttuuriin ja iltapalaksi savustettiin Inarijärvestä pyydettyä siikaa. Kuva: Johanna Alatorvinen/ Saamelaiskäräjät. </em></p>
<p type="title">Lisätietoja:</p>
<p>Leo Aikio II varapuheenjohtaja 040 621 6505 leo.aikio@samediggi.fi</p>
</body></document>
