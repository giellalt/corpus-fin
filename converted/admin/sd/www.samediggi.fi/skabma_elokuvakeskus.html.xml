<document xml:lang="fin" id="no_id"><header><title>Skábma Elokuvakeskus - Samediggi</title><genre code="admin"/><author><unknown/></author><year>2018</year><wordcount>448</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/skabma-elokuvakeskus/</origFileName><parallel_text xml:lang="eng" location="skabma_-_the_indigenous_peoples_film_centre.html"/><parallel_text xml:lang="sme" location="skabma_filbmaguovddas.html"/><parallel_text xml:lang="sms" location="jie_llikarttkooskos_skabma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Skábma Elokuvakeskus</p>
<p><em type="italic">Alkuperäiskansojen elokuvakeskus </em></p>
<p>Alkuperäiskansojen elokuvakeskus Skábma on alueellinen elokuva- ja audiovisuaalisen alan resurssikeskus, joka toimii Saamelaiskäräjien alaisuudessa Inarissa. Tällä hetkellä toiminnan rahoittaa Opetusministeriö ja valtion elokuvataidetoimikunta.</p>
<p>Alkuperäiskansojen elokuvakeskus tukee saamen kieltä ja kulttuuria sekä luo edellytykset saamelaisten ja muiden alkuperäiskansojen oman äänen ja kuvan näkyvyydelle ja kuuluvuudelle elokuva- ja mediateollisuudessa alkuperäiskansojen omilla ehdoilla ja omista lähtökohdista.</p>
<p>Skábma tukee elokuvien ja mediatuotteiden suunnittelua, kehittämistä ja tuotantoa etsimällä rahoituskanavia ja yhteistyökumppaneita sekä järjestämällä koulutusta ja elokuva-alan tapahtumia saamelaisalueella.</p>
<p>Lisäksi keskus levittää saamelaiselokuvia erilaisiin tapahtumiin, jakaa tietoa saamelaiselokuvasta, alueesta ja saamelaisista tekijöistä. Skábma on myös mukana järjestämässä Skábmagovat -alkuperäiskansojen elokuvafestivaalia.</p>
<p><em type="italic">Tehtävät </em>Alkuperäiskansojen elokuvakeskuksen tehtävänä on </p>
<p>1. tukea saamelaiselokuva- ja TV-tuotantoja 2. järjestää elokuvakoulutusta, -kasvatusta 3. järjestää esitys- ja levitystoimintaa: (mm. Skábmagovat –elokuvajuhlat)</p>
<p><em type="italic">Kansainvälinen osa saamelaiskulttuurikeskusta </em></p>
<p>Inariin perustettava Saamelaiskulttuurikeskus sisältää elokuvakeskuksen lisäksi monia toimintoja mm. saamenkäsityöhön, saamelaismusiikkiin, elinkeinoihin liittyen sekä lapsille ja nuorille oman osastonsa. Keskuksen sisällä tulee toimimaan myös saamelaiskirjasto.</p>
<p>Alkuperäiskansojen elokuvakeskuksen toiminnan lähtökohdat ovat sekä elinkeinolliset että kulttuurilliset. Keskus hyödyntää yhteispohjoismaisen saamelaisalueen tuomaa synergiaetua elokuvien käsikirjoittamisessa, kuvaamisessa ja erityisesti niiden kansainvälisessä rahoittamisessa. Lisäksi keskus hyödyntää Skabmagovat -elokuvajuhlien mukanaan tuomaa maailmanlaajuista elokuvaverkostoa.</p>
<p><em type="italic">TOIMINNOT </em></p>
<p><em type="italic">Elokuva- ja televisiotuotannot </em></p>
<p>Alkuperäiskansojen elokuvakeskus tukee saamelaisia elokuvantekijöitä löytämään uusia yhteistyökumppaneita ja rahoitusmalleja sekä toimii yhteistyöorganisaationa alkuperäiskansojen elokuvantekijöiden välillä etsimällä elokuvaprojekteja ja työmahdollisuuksia maailmanlaajuisesti.</p>
<p><em type="italic">Koulutus </em></p>
<p>Elokuvakeskus suunnittelee koulutusta ammattilaisille ja keskittyy elokuvakasvatuksen kehittämiseen saamelaisalueen koulujen kanssa.</p>
<p>Elokuvakasvatustyötä tehdään tällä hetkellä Inarin, Utsjoen ja Enontekiön kunnan koulujen kanssa. Työpajojen tuotoksia on esitetty Suomalaisissa ja ulkomaisissa elokuvafestivaaleissa, TV:ssä ja erilaisissa nuorten tapahtumissa.</p>
<p>Utsjoen ja Enontekiön lukiot tarjoavat mediakursseja opiskelijoille syksystä 2009 lähtien.</p>
<p>Inarissa Saamelaisalueen koulutuskeskuksen medialinjalla tehdään lyhyt-, dokumentti- ja animaatioelokuvia sekä TV-ohjelmia. Koulutus kestää 1-2 vuotta. Moni Saamelaisalueen koulutuskeskuksen medialinjan käynyt työskentelee tällä hetkellä Saamelaisalueella media- ja elokuva-alalla. Työllistäjiä ovat mm. Suomen, Norjan ja Ruotsin saamelaisradio ja TV, yksittäiset elokuvatuotannot sekä elokuvatapahtumat ja koulutukset.</p>
<p>Alkuperäiskansojen elokuvakeskus järjestää vuonna 2010 Tuotantotapahtuman Skábmagovat-elokuvafestivaalin aikaan. Tuotantotapahtumassa pohjoismaiset tuotantoyhtiöt ja rahoittajat saatetaan lähemmäs saamelaisia tekijöitä. Tapahtuman tarkoitus on edistää ammattimaista elokuvan tekemistä, tutustuttaa tuottajat ja tekijät toisiinsa sekä levittää saamelaista elokuvaa.</p>
<p>Skábma-tuotantotapahtuma kestää kaksi päivää. Päivien aikana pohjoismaiset elokuva-alan ammattilaiset käyvät läpi ideoita, kertovat pohjoismaisesta rahoituksesta, levittämis- ja esittämismahdollisuuksista sekä opastavat idean myymisessä. Työpajan viimeisenä päivänä elokuvantekijät esittelevät omat ideansa tuotantoyhtiöille ja rahoittajille. Tapahtumaan mahtuu mukaan 6-10 tekijää ja ideaa, sekä useita tuotantoyhtiöitä ja rahoittajia. Tapahtuma on ilmainen osallistujille.</p>
<p>Lisätietoja saa Alkuperäiskansojen elokuvakeskuksesta puhelin: +358 40 187 9909 sähköposti: skabma@samediggi.fi</p>
<p><em type="italic">Skábmagovat ja muu esitys- ja levitystoiminta </em></p>
<p>Alkuperäiskansojen elokuvakeskus on mukana järjestämässä ja kehittämässä Skábmagovat –elokuvafestivaalia. Festivaaleilla on ollut mukana vuodesta 2005 myös lasten ja nuortenpäivät jotka ovat vakiinnuttaneet paikkansa tapahtumassa. Skábmagovat-festivaalit on tärkeä foorumi saamelaisille elokuvantekijöille ja yhä useammin saamelaiselokuvien ensi-iltapaikka. Saamelaiselokuvat leviävät usein Skábmagovat-festivaaleilta ympäri maailmaa.</p>
<p>Skábmagovat-festivaalin lisäksi Alkuperäiskansojen elokuvakeskus välittää tietoa saamelaisista ja alkuperäiskansojen elokuvista kansainvälisille elokuvafestivaaleille, -tapahtumajärjestäjille ja -levittäjille.</p>
</body></document>
