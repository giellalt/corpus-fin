<document xml:lang="fin" id="no_id"><header><title>Puheenjohtaja Sanila-Aikio osallistuu Venetsian 58. kansainväliseen taidebiennaalliin (La Biennale di Venezia) - Samediggi</title><genre code="admin"/><author><unknown/></author><year>2019</year><wordcount>232</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/06/puheenjohtaja-sanila-aikio-osallistuu-venetsian-58-kansainvaliseen-taidebiennaalliin-la-biennale-di-venezia/</origFileName><parallel_text xml:lang="sme" location="sagajodiheaddji_sanila-aikio_oassalasta_venetsia_58__riikkaidgaskasas_daiddabiennalii_la_biennale_di_venezia_.html"/><parallel_text xml:lang="smn" location="saavajodetteijee_sanila-aikio_uasalist_venetsia_58__aalmugijkoskasii_taaidabiennaalan_la_biennale_di_venezia_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Sanila-Aikio osallistuu Venetsian 58. kansainväliseen taidebiennaalliin (La Biennale di Venezia)</p>
<p><em type="italic">Suomen Saamelaiskäräjien puheenjohtaja Tiina Sanila-Aikio osallistuu Venetsian 58. kansainväliseen taidebiennaalliin (La Biennale di Venezia) 7.-9. toukokuuta 2019. Sanila-Aikio osallistuu tapahtumaan yhdessä Norjan ja Ruotsin Saamelaiskäräjien puheenjohtajien Aili Keskitalon ja Per-Olof Nuttin sekä Norjan Saamelaiskäräjien </em><em type="italic">hallituksen jäsenen Henrik Olsenin kanssa. </em></p>
<p>Puheenjohtaja Sanila-Aikio osallistuu mm. Nykytaiteen museo Kiasman tuottaman Pohjoismaisen paviljongin näyttelyn sekä Suomen Alvar Aalto -paviljongissa nähtävän <em type="italic">A Greater Miracle of Perception </em>-näyttelyn avajaisiin. </p>
<p>– Odotan innolla näkeväni saamelaistaiteilijoiden teoksia osana taidebiennaalia. Saamelaistaiteen monipuolisuus ja -tasoisuus kiehtoo kansainvälisesti, ja on todella hienoa, että Pieski ja West osallistuvat biennaaliin, iloitsee puheenjohtaja Sanila-Aikio.</p>
<p>Suomen Alvar Aalto -paviljongissa nähtävässä Miracle Workers -kollektiivin ensimmäisessä yhteisnäyttelyssä <em type="italic">A Greater Miracle of Perception </em>ovat mukana taiteilija <em type="italic">Outi Pieski </em>ja tarinankertoja ja elokuvantekijä <em type="italic">Suvi West </em>. Outi Pieskin paikkasidonnainen teos <em type="italic">Ovdavázzit – Forewalkers </em>(2019) nostaa esiin saamelaisten kansallisvaltioiden rajojen yli käymää kamppailua itsemääräämisoikeudesta elinalueensa maihin ja vesiin. Teos painottaa, että elämän ja liikkuvuuden tulee perustua kestävään rinnakkaiseloon alueen luonnontarpeiden kanssa. </p>
<p>Lisäksi näyttelyssä on esillä viidestä lyhytelokuvasta koostuva teos <em type="italic">The Killing of Čáhcerávga </em>(2019), jossa Miracle Workers kollektiivin jäsenet tutkivat tottelemattomuuden potentiaalia vanhoissa ajatusmalleissa. Elokuvassa kerrotaan hajanaisia yhteisöllisiä tarinoita. Lue lisää näyttelystä Frame Finland -sivuilta . </p>
<p>Venetsian taidebiennaali on joka toinen vuosi järjestettävä nykytaiteen kansainvälinen suurkatselmus. Biennaali koostuu pääosin näyttelyistä valtioiden vuosien saatossa rakennuttamissa paviljongeissa. Ensimmäinen Venetsian taidebiennaali järjestettiin vuonna 1895.</p>
<p type="title">Lisätietoja:</p>
<p>Saamelaiskäräjien puheenjohtaja Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</body></document>
