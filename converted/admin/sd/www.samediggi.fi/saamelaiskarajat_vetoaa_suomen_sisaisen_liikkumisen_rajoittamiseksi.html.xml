<document xml:lang="fin" id="no_id"><header><title>Saamelaiskäräjät vetoaa Suomen sisäisen liikkumisen rajoittamiseksi - Samediggi</title><genre code="admin"/><author><unknown/></author><year>2020</year><wordcount>291</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/23/saamelaiskarajat-vetoaa-suomen-sisaisen-liikkumisen-rajoittamiseksi/</origFileName><parallel_text xml:lang="sme" location="samediggi_doarjala_oaiveministarii_suoma_siskkaldas_johtima_raddjema_dihte.html"/><parallel_text xml:lang="smn" location="samitigge_kiasa_suoma_siskaldas_jotteem_raijiiman.html"/><parallel_text xml:lang="sms" location="saa_mte_gg_annaatt_sto_raa_jte_ce_liikkummuz_laa_ddjannmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät vetoaa Suomen sisäisen liikkumisen rajoittamiseksi</p>
<p><em type="italic">Saamelaiskäräjät vetoaa pääministeriin Suomen sisäisen liikkumisen rajoittamiseksi, jotta koronaviruksen leviämistä saadaan hidastettua ja riskiryhmiä suojattua. </em></p>
<p>Viikonlopun aikana useat mediat ovat uutisoineet Suomen sisäisestä matkailusta ja Lappiin kohdistuvasta lomailusta, vaikka Suomen hallitus on ohjeistanut välttämään sosiaalisia kontakteja ja kieltänyt yli 10 hengen julkiset kokoontumiset.</p>
<p>– Olen seurannut tilannetta hyvin huolestuneena ja nyt olisi jokaisen aika ottaa tilanne vakavasti ja noudattaa annettuja ohjeita. Emme halua asettaa riskiryhmiä vaaraan, erityisesti saamelaisvanhukset ovat ryhmä, jota meidän on nyt suojeltava, painottaa Saamelaiskäräjien puheenjohtaja Tuomas Aslak Juuso.</p>
<p>Saamelaiskäräjien mukaan Suomen sisäisen liikkumisen rajoittaminen olisi paras keino saamelaisväestön ja erityisesti riskiryhmien, kuten saamelaisvanhusten suojaamiseen tartunnalta ja hoidon riittävyyden turvaamiseen. Saamenkielentaitoista terveydenhuollon henkilöstöä on nykyiselläänkin niukasti ja erityisesti kiireellisen hoidon yhteydessä ja kriisitilanteissa omakielisen palvelun merkitys on suuri.</p>
<p>Saamelaisvanhuksista merkittävä osa asuu saamelaisten kotiseutualueella. – Saamelaiskäräjät vetoaa pääministeriin, että hän tekisi tarvittavat toimenpiteet Suomen sisäisen turhan matkustelun lopettamiseksi, päättää puheenjohtaja Juuso.</p>
<p type="title">Saamenkielistä viestintää tulee lisätä</p>
<p>Saamelaiskäräjät muistuttaa eri viranomaistahoja kuten THL:ää ja valtioneuvoston kansliaa saamenkielisen viestimisen tärkeydestä. Saamelaiskäräjät on esittänyt saamenkielisen viestimisen lisäämistä ja parantamista saamen kielilain nojalla ja yleisen turvallisuuden vuoksi. Viestinnässä tulee myös huomioida saamenkielisten erityistarpeet saavutettavuusvaatimusten kannalta, kuten se, että monet saamenkieliset ovat lukutaidottomia omalla äidinkielellään.</p>
<p>– Tietojen jatkuvaa muuttumista ei voida pitää perusteluna, ettei yleisiä ohjeita käännetä saamen kielille, vaan saamenkielisessä viestinässä on myös edettävä suunnitelmallisesti ja ohjeita päivittäen, ohjeistaa kieliturvasihteeri Anne Kirste Aikio. – Nyt tulee myös eri viranomaisten huolehtia erityisesti siitä, että saamelaisten kielelliset oikeudet toteutuvat ja henkilö tulee ymmärretyksi saamen kielellä, vaikka hätäkeskukseen tai terveyskeskukseen soittaessa, jos epäilee koronatartuntaa.</p>
<p type="title">Lisätietoja:</p>
<p>Puheenjohtaja Tuomas Aslak Juuso 010 839 3101 / 040 687 3394, tuomas.juuso(at)samediggi.fi</p>
<p>Kieliturvasihteeri Anne Kirste Aikio, 010 839 3124 / 040 707 5626, anne-kirste.aikio(at)samediggi.fi</p>
<p>Sosiaali-ja terveyssihteeri Anne Länsman-Magga, 010 839 3128 / 040 182 9998, anne.lansman-magga(at)samediggi.fi</p>
</body></document>
