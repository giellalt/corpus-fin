<document xml:lang="fin" id="no_id"><header><title>Puheenjohtaja Juuso iloitsee saamelaiskokoelman kotiinpaluusta - Samediggi</title><genre code="admin"/><author><unknown/></author><year>2021</year><wordcount>214</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/09/10/puheenjohtaja-juuso-iloitsee-saamelaiskokoelman-kotiinpaluusta/</origFileName><parallel_text xml:lang="sme" location="sagajodiheaddji_juuso_illuda_samecoakkaldaga_ruoktotmahccamis.html"/><parallel_text xml:lang="smn" location="saavajodetteijee_juuso_illood_sammilasnuralduv_paaikan_puatimist.html"/><parallel_text xml:lang="sms" location="saaggjaa_dteei_juuso_rammas_saa_mnorldoogg_ma_ccmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Juuso iloitsee saamelaiskokoelman kotiinpaluusta</p>
<p>Saamelaiskäräjien puheenjohtaja Tuomas Aslak Juuso osallistui 9.9.2021 Saamelaismuseo Siidan järjestämään juhlatilaisuuteen, jossa juhlistettiin Kansallismuseolta tulevan Saamelaiskokoelman kotiinpaluuta. </p>
<p>Puheenjohtaja Juuso iloitsee puheessaan saamelaiskokoelman kotiinpaluusta Saamelaismuseo Siidan uudistettuihin tiloihin.</p>
<p>– Nyt palautettavat esineet eivät ole vain esineitä, vaan ne yhdistävät meitä esivanhempiimme. Kokoelma käsittää pitkän siivun historiaamme ja kertoo tarinoita saamelaisyhteisön jokapäiväisestä elämästä vuosien takaa. Käsitöihin valitut materiaalit, niissä käytetyt tekniikat ja erilaiset tavat koristella esineitä – se kaikki lisää ja syventää ymmärrystä oman kansamme menneisyydestä, sanoo Juuso.</p>
<p>Saamelaiskäräjät on tällä vaalikaudella käynyt muinaismuistolain uudistuksen yhteydessä lähetekeskustelun, jossa on ollut vahva viesti itsemääräämisoikeuden ja itsehallinnon edistämisestä kulttuuriperinnön osalta.</p>
<p>Lisäksi Saamelaisessa parlamentaarisessa neuvostossa on päätetty aloittaa yhteisten linjauksien laatiminen saamelaisen kulttuuriperinnön osalta yhteistyössä Suomen, Ruotsin ja Norjan Saamelaiskäräjien sekä Saamelaisneuvoston kanssa. Tavoitteena on muodostaa yhtenäinen saamelaisten näkemys kulttuuriperintömme ja perinteisen tiedon itsehallinnosta, suojelusta ja hyödyntämisestä.</p>
<p>– Meillä saamelaisilla on yhteiskuntamme sisällä vahvaa osaamista ja asiantuntijuutta omaan kulttuuriperintöömme, sen säilyttämiseen ja sen hyödyntämiseen liittyen. Näen tärkeänä, että seuraavaksi varmistetaan, että saamen kansa pääsee tutustumaan kokoelmaan meille luontaisilla tavoilla ja ottamaan takaisin tätä osaa kulttuuriperinnöstämme, jatkaa Juuso.</p>
<p>Lue puhe täältä .</p>
<p>Saamelaiskokoelma käsittää runsaat 2000 esinettä, jotka on kerätty saamelaisalueelta vuosina 1830-1998. Saamelaismuseo vastaanottaa kokoelman uuteen, keväällä 2021 valmistuneeseen kokoelmayksikköön. Lue Saamelaismuseo Siidan tiedote .</p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso(at)samediggi.fi</p>
</body></document>
