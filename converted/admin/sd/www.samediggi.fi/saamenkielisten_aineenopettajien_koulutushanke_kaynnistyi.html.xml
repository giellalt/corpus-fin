<document xml:lang="fin" id="no_id"><header><title>Saamenkielisten aineenopettajien koulutushanke käynnistyi - Samediggi</title><genre code="admin"/><author><unknown/></author><year>2019</year><wordcount>314</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/08/16/saamenkielisten-aineenopettajien-koulutushanke-kaynnistyi/</origFileName><parallel_text xml:lang="sme" location="samegielat_avnnasoahpaheaddjiid_skuvlenfidnu_alggahuvvui.html"/><parallel_text xml:lang="smn" location="samikielalij_amnasmattaatteijei_skovlimhaaha_aalgij.html"/><parallel_text xml:lang="sms" location="saa_mkiollsaz_aaunasu_ctee_li_skooultosha_ngkkos_aa_lji.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamenkielisten aineenopettajien koulutushanke käynnistyi</p>
<p>Saamenkielisiä aineenopettajia kouluttava Ketterä korkeakoulu-hanke käynnistyi Inarissa järjestettävillä kieliopinnoilla tiistaina 13.8. Hankkeen tavoitteena on saada nopeutetulla aikataululla uusia aineenopettajia sekä saamen kielten että muiden oppiaineiden opetukseen. Saamenkielisten opettajien puute koskee kaikkia kolmea saamen kieltä ja koko maata.</p>
<p>Kuvassa hankkeen opettajia ja työntekijöitä Inarin Sajoksessa järjestetyssä avajaistilaisuudessa 13.8.</p>
<p>Saamelaiskäräjien vuonna 2017 tekemän esiselvityksen mukaan saamenkielisistä opettajista on huutava pula. Pohjoissaamenkielisiä luokanopettajia ja pohjoissaamen aineenopettajia on valmistunut eniten, mutta myös heistä on pulaa. Tilanne on vaikein koltansaamessa, mutta tilanne on paranemassa. Kaikki kolme saamea, inarin-, koltan- ja pohjoissaame, ovat nyt itsenäisiä akateemisia oppiaineita Oulun yliopistossa.</p>
<p>Inarissa käynnistyivät koko lukuvuoden kestävät inarin- ja pohjoissaamen perusopinnot, jotka jatkuvat välittömästi aineopintoihin. Koltansaamen perusopinnot on aloitettu jo keväällä etäopintoina ja jatkuvat nyt aineopintoina.</p>
<p>Hankkeen koulutukset jakaantuvat kieliopintoihin, pedagogisiin opintoihin ja saamelaisen kirjallisuuden opintoihin, jotka kuuluvat osana saamen äidinkielen ja kirjallisuuden opettajan kelpoisuusvaatimuksiin. Saamelaisen kirjallisuuden opintoja ei ole aiemmin järjestetty osana opettajankoulutusta. Saamelaisen kirjallisuuden opinnot alkavat syksyllä 2020 ja opettajan pedagogiset opinnot 2021.</p>
<p>Hankekokonaisuus on suunniteltu siten, että opiskelijoiden on mahdollista valita tutkintoonsa siitä puuttuvat osiot. Mukana koulutuksessa on myös jo opettajan kelpoisuuden omaavia henkilöitä, jotka vahvistavat saamen kielen taitoaan kyetäkseen jatkossa opettamaan saamen kielellä. Osalla hakijoista ovat jo suoritettuina saamen kielen opinnot, osia saamen kielen opinnoista ja vahva saamen kielen taito, mutta heiltä puuttuvat opettajan pedagogiset opinnot.</p>
<p>Hankkeen koulutukset toteutetaan Oulun yliopiston Giellagas-instituutin, kasvatustieteellisen tiedekunnan ja Saamelaisalueen koulutuskeskuksen yhteistyönä. Saamelaiskäräjät on mukana hankkeen ohjausryhmässä ja tukee hanketta seuraamalla ja raportoimalla opettajatilanteesta saamelaisopetuksen kentällä.</p>
<p>Hanketta rahoittavat Opetus- ja kulttuuriministeriö ja Suomen kulttuurirahasto. OKM on myöntänyt Oulun yliopistolle kolmevuotisen hankerahoituksen. Kulttuurirahasto, joka on tukenut saamen kieliä jo noin 20 vuoden ajan, osoitti hankkeeseen osallistuvien opiskelijoiden tueksi 300.000 euroa, joka jaetaan stipendeinä opiskelijoille. Osa opiskelijoista on ottanut virkavapautta varsinaisesta työstään hankkiakseen kelpoisuuden saamenkielisiin aineenopettajan tehtäviin.</p>
<p>Hanketta johtaa FT Marja-Liisa Olthuis ja hanketyöntekijänä toimii FM Tiina Mattanen Oulun yliopiston Giellagas-instituutista.</p>
<p>Lisätietoja: koulutussihteeri Ulla Aikio-Puoskari, ulla.aikio-puoskari(at)samediggi.fi; 010 8393 112</p>
<p>Ketterä korkeakoulu</p>
</body></document>
