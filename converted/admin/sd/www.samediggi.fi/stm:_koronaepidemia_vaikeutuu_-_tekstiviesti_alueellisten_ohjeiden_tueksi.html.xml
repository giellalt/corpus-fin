<document xml:lang="fin" id="no_id"><header><title>STM: Koronaepidemia vaikeutuu – tekstiviesti alueellisten ohjeiden tueksi - Samediggi</title><genre code="admin"/><author><unknown/></author><year>2020</year><wordcount>175</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/12/03/koronaepidemia-vaikeutuu-tekstiviesti-alueellisten-ohjeiden-tueksi/</origFileName><parallel_text xml:lang="sme" location="sosiala-_ja_dearvvasvuohtaministeriija:_koronaepidemiija_vattasnuvva_-_deakstadiedahus_guvllolas_ravvagiid_doarjjan.html"/><parallel_text xml:lang="smn" location="sosiaal-_ja_tiervasvuodaministerio:_koronaepidemia_huannan_-_tekstaviesta_kuavlulij_ravvui_toorjan.html"/><parallel_text xml:lang="sms" location="sosiaal-_da_tiorvasvuottministeria:_koronaepidemia_vaigsmaavv_-_te_ksttsaakk_vooudlaz_vuappoozzi_tuarjjan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">STM: Koronaepidemia vaikeutuu – tekstiviesti alueellisten ohjeiden tueksi</p>
<p>Koronavirustilanne on huonontunut lähes kaikkialla Suomessa viime viikkojen aikana. Koska tilanne on eri alueilla erilainen, myös suositukset ja rajoitukset voivat vaihdella.</p>
<p>Suositusten ja rajoitusten tarkoituksena on estää koronaviruksen leviämistä, turvata terveydenhuollon kantokyky ja suojella erityisesti riskiryhmiin kuuluvia ihmisiä.</p>
<p>Sosiaali- ja terveysministeriö on sopinut suomalaisten puhelinoperaattoreiden ja Hätäkeskuslaitoksen kanssa, että Suomessa toimivien operaattorien liittymiin lähetetään koronavirusta koskeva tekstiviesti.</p>
<p>Viestissä kehotetaan noudattamaan annettuja suosituksia ja rajoituksia, jotta taudin leviäminen saadaan pysähtymään. Viestin sisältö on: ” <em type="italic">STM tiedottaa: Koronatilanne Suomessa vaikeutuu. Suojaa itseäsi ja muita. Tarkista alueesi suositukset ja rajoitukset: thl.fi/alueet” </em></p>
<p>Alueelliset rajoitukset ja suositukset on koottu sairaanhoitopiirien verkkosivuilta, joiden osoitteet Terveyden ja hyvinvoinnin laitos on koonnut yhdelle sivulle:</p>
<list><p type="listitem">Koronaepidemia: alueiden tilanne, suositukset ja rajoitukset</p>
</list><p>Tekstiviesti on yksi niistä toimenpiteistä, joilla välitetään tietoa koronaepidemiatilanteen vaikeutumisesta. Viesti lähetetään suomeksi, ruotsiksi, englanniksi ja pohjoissaameksi.</p>
<p>Viestejä aletaan lähettää keskiviikkona 2. joulukuuta. Toimeksianto operaattoreille lähtee ennen puoltapäivää ja palvelu käynnistyy pian sen jälkeen. Viestien toimitus tapahtuu vaiheittain, joten viestit voivat tulla ihmisille eri aikoihin.</p>
<p type="title">Lisätietoja</p>
<p>valmiusjohtaja Pekka Tulokas, STM, p. 0295 163 202, etunimi.sukunimi@stm.fi</p>
</body></document>
