<document xml:lang="fin" id="no_id"><header><title>Saamen kielten etäopetuksen kevätlukukausi alkoi 10.1.2022 – Seuraavan lukuvuoden ilmoittautuminen avataan helmikuussa - Samediggi</title><genre code="admin"/><author><unknown/></author><year>2022</year><wordcount>229</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/01/11/saamen-kielten-etaopetuksen-kevatlukukausi-alkoi-10-1-2022-seuraavan-lukuvuoden-ilmoittautuminen-avataan-helmikuussa/</origFileName><parallel_text xml:lang="sme" location="samegielat_gaiddusoahpahusa_giddalohkanbadji_alggii_10_1_2022_-_cuovvovas_jagi_almmuheapmi_rahpasa_njukcamanus.html"/><parallel_text xml:lang="smn" location="samikielai_kaidusmattaattas_kiddaluuhampaje_aalgij_10_1_2022_-_cuavvoo_luuhamive_almottattam_lekkas_kuovamaanust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten etäopetuksen kevätlukukausi alkoi 10.1.2022 – Seuraavan lukuvuoden ilmoittautuminen avataan helmikuussa</p>
<p>Saamen kielten etäopetuksen pilottihankkeen kevätlukukausi käynnistyi maanantaina 10.1.2022. Hankkeessa opiskelee tällä hetkellä 109 oppilasta kolmessa saamen kielessä.</p>
<p>– Kevätlukukauden aikana jatketaan tutustumista saamelaiseen vuodenkiertoon. Kevään aikana tutustutaan mm. saamelaiseen pääsiäisen viettoon ja siihen, millaista se oli ennen ja on nyt. Kulttuurivieraiden avulla oppilaat pääsevät tutustumaan omaan kulttuuriinsa eri alojen osaajien näkökulmasta, kertoo inarinsaamen opettaja Henna Aikio.</p>
<p>Yhteyksiä kouluihin hoitavan koordinaattorin työhön on palannut Saamelaiskäräjillä työskentelevä Arla Magga. Anni-Sofia Niittyvuopio on siirtynyt neljäksi kuukaudeksi hankepäällikön tehtävään Hanna Helanderin virkavapaan ajaksi. Hankepäällikkö työskentelee Utsjoen kunnassa.</p>
<p>Hankkeen opettajina jatkavat koltansaamen sivutoiminen tuntiopettaja Sirkka Sanila, inarinsaamen päätoiminen tuntiopettaja Henna Aikio ja pohjoissaamen sivutoiminen tuntiopettaja Marianne Ketola. Päätoimisena pohjoissaamen opettajana aloittaa Máren-Elle Länsman. Sirkka Sanila opettaa Tukholmasta, Marianne Ketola Enontekiöltä, Henna Aikio ja Máren-Elle Länsman opettavat Oulusta.</p>
<p>– Hankkeen oppilasmäärä on kaksinkertaistunut ensimmäisestä vuodesta. Hankkeelle on suuri tarve ja toivommekin, että mahdollisimman moni saamelaisten kotiseutualueen ulkopuolella koulua käyvä saamelaisoppilas saadaan mukaan opetukseen. Kannustamme huoltajia, opettajia ja opetuksen järjestäjiä tutustumaan matalalla kynnyksellä hankkeen opetukseen esimerkiksi verkkosivuillamme. Työntekijöihin voi myös aina ottaa yhteyttä, kerromme mielellämme lisää hankkeesta, toteaa hankepäällikkö Anni-Sofia Niittyvuopio.</p>
<p>Ilmoittautuminen lukuvuodelle 2022–2023 tapahtuu maaliskuun loppuun mennessä. Ilmoittautumisesta tiedotetaan erikseen ja hanke järjestää infotilaisuuksia saamen kielten etäopetuksesta kiinnostuneiden oppilaiden huoltajille ja opetuksen järjestäjille.</p>
<p><em type="italic">Lisätietoja: </em></p>
<p>Anni-Sofia Niittyvuopio, hankepäällikkö Utsjoen kunta anni-sofia.niittyvuopio@edu.utsjoki.fi 040 7012 094</p>
<p>Arla Magga, hankekoordinaattori Saamelaiskäräjät arla.magga@samediggi.fi 040 6875 989</p>
<p>https://www.saamenetaopetus.com/</p>
<p>https://www.samediggi.fi/toiminta/koulutus-ja-oppimateriaali/</p>
</body></document>
