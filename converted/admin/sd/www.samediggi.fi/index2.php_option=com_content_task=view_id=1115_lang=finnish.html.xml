<document xml:lang="fin" id="no_id"><header><title>Samediggi - Saamelaiskäräjät - Petteri Laitin juhlanäyttely avoinna vielä syyskuun loppuun</title><genre code="admin"/><author><unknown/></author><wordcount>205</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1115&amp;lang=finnish</origFileName><parallel_text xml:lang="eng" location="index2.php_option=com_content_task=view_id=1115_lang=english.html"/><parallel_text xml:lang="sme" location="index2.php_option=com_content_task=view_id=1115_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Petteri Laitin juhlanäyttely avoinna vielä syyskuun loppuun</p>
<p>Petteri Laitin juhlanäyttelyä pääsee ihailemaan syyskuun loppuun asti Saamelaiskulttuurikeskus Sajoksessa. Näyttely on auki arkisin klo 9 – 17.</p>
<p>65-vuotias taiteilija Petteri Laiti kuuluu saamelaiskäsityön uranuurtajiin. Laiti sai käsityön ammattitaidon sukunsa perintönä. Petteri Laiti sanoo kasvaneensa kilvan lastukasan kanssa jo kotonaan isän valmistaessa käyttöesineitä ja äidin tekstiilitöitä.</p>
<p>Laiti on suomen tunnetuimpia saamelaisia käsityöläisiä ja hän hallitsee monipuolisesti, jopa uusiokäyttäen, perinteisiä käsityötaitoja. Laiti on erikoistunut pahka- ja sarvitöihin sekä puukkoihin, mutta on myös jalostanut porosta saatavia eri materiaaleja käsityökäyttöön. Hänen hopeatyönsä tunnetaan erityisesti siitä, että hän on yhdistänyt hopeaan perinteisen käsityön materiaaleja ja muotoja luovalla tavalla. Laitin pahkatöitä ja saamelaishopeita on esitelty useissa näyttelyissä Suomessa ja ulkomailla.</p>
<p>Laiti valmistui hopeasepäksi 1984 ja valmistumisen jälkeen hän perusti Inariin Átelje Samekin. Nyt mestarin siirtyessä eläkkeelle, hänen työtään jatkaa Sami Laiti. Sami on isänsä opissa käynyt kisälliksi ja opiskellut alaa myös Saamelaisalueen koulutuskeskuksessa (SAKK).</p>
<p>Saamelaiskulttuurikeskus Sajoksessa avattiin Petteri Laitin näyttelyn myötä näyttelytilat saamelaisille taiteilijoille. Näyttelytoiminnan tarkoituksena on tuoda sopiva lisäys Sajoksen toimintaan ja luoda hienot puitteet saamelaistaiteilijoille ja käsityöntekijöille saada esille töitään. Tulevaisuudessa onkin toiveena, että Sajoksessa päästään ihailemaan useampien saamelaistaiteilijoiden ja käsityöntekijöiden töitä.</p>
<p><em type="italic">Lisätietoa: </em> </p>
<p>Riitta Orti-Berg, vs. kulttuurisihteeri, Saamelaiskäräjät,  Johanna Alatorvinen, ma. markkinointipäällikkö, Saamelaiskulttuurikeskus Sajos,</p>
<p>Kuva: Juhlanäyttelyn avajaiset 25.6.2015, Sajos/ Terhi Tuovinen</p>
</body></document>
