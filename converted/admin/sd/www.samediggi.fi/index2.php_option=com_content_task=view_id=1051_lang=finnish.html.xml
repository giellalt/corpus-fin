<document xml:lang="fin" id="no_id">
  <header>
    <title>Samediggi - Saamelaiskäräjät - Petteri Laitin juhlanäyttely avaa Sajoksen näyttelytilat saamelaisille taiteilijoille</title>
    <genre code="admin"/>
    <author>
      <unknown/>
    </author>
    <wordcount>380</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=1051&amp;lang=finnish</origFileName>
    <parallel_text xml:lang="eng" location="index2.php_option=com_content_task=view_id=1051_lang=english.html"/>
    <parallel_text xml:lang="sme" location="index2.php_option=com_content_task=view_id=1051_lang=davvi.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Petteri Laitin juhlanäyttely avaa Sajoksen näyttelytilat saamelaisille taiteilijoille</p>
    <p>Inarin kirkonkylällä sijaitsevassa saamelaiskulttuurikeskus Sajoksessa avataan näyttelytilat saamelaisille taiteilijoille. Ensimmäisen näyttelyn avajaisia vietetään torstaina 25.6.2015, jolloin Petteri Laitin juhlanäyttely avataan yleisölle. Näyttely on esillä Sajoksessa 30.9.2015 saakka.</p>
    <p><em type="italic">Saamelainen hopeaseppä ja taidekäsityöntekijä Petteri Laiti | Ásllat-Mihku Biehtár </em> </p>
    <p>Käsityötaiteilija Petteri Laiti on syntynyt 1950 Utsjoen Kuolnassa, Tenoon laskevan Inarijoen rannalla ja kuuluu saamelaisen käsityön uranuurtajiin. Laiti on saanut käsityön ammattitaidon sukunsa perintönä. <span type="quote">”Isä oli käsityölainen ja valmisti käyttöesineitä, kuten ahkioita, rekiä ja poron länkiä poromiehille tilauksesta ja äiti on hallinnut tekstiilityöt valmistaen muun muassa silkkejä, vöitä ja päähineitä”</span>, Laiti kertoo.</p>
    <p>Petteri Laiti sanoo kasvaneensa kilvan lastukasan kanssa jo kotonaan isän tehdessä käsitöitä. ”Ennen ei ollut erikseen verstaita, vaan työt tehtiin pirtissä ja pihalla.” Laiti on valmistunut hopeasepäksi 1984 ja valmistumisen jälkeen hän perusti Inariin Átelje Samekin. Nyt mestarin siirtyessä eläkkeelle, hänen työtään jatkaa Sami Laiti. Sami on isänsä opissa käynyt kisälliksi ja opiskellut alaa myös Saamelaisalueen koulutuskeskuksessa (SAKK).</p>
    <p>Laiti on suomen tunnetuimpia saamelaisia käsityöläisiä ja hän hallitsee monipuolisesti, jopa uusiokäyttäen, perinteisiä käsityötaitoja. Laiti on erikoistunut pahka- ja sarvitöihin sekä puukkoihin, mutta on myös jalostanut porosta saatavia eri materiaaleja käsityökäyttöön. Hänen hopeatyönsä tunnetaan erityisesti siitä, että hän on yhdistänyt hopeaan perinteisen käsityön materiaaleja ja muotoja luovalla tavalla. Laitin pahkatöitä ja saamelaishopeita on esitelty useissa näyttelyissä Suomessa ja ulkomailla.</p>
    <p>Petteri Laiti: ”On tärkeää ymmärtää ja tietää esineiden sisältö, viesti ja käyttötarkoitus. Perinteiset tuotteet ovat muodoltaan ja koristelultaan osattu kehittää eri materiaalien ominaisuuksia hyväksi käyttäen korkealaatuiseksi ja eläväksi kansantaiteeksi. Tämän kansantaiteen pitää antaa elää ja palvella yhteiskuntaa.”</p>
    <p><em type="italic">Juhlanäyttely Sajoksessa </em> </p>
    <p>Inarin kansalaiskoulusta Petteri Laiti sai todistuksen 50 vuotta sitten vuonna 1965. Rakennus sijaitsee Sajosta vastapäätä, Nelostien toisella puolella, ja tänä päivänä samoissa Inarin vanhan koulun tiloista löytyvät Laitin työtilat. Näyttely on siis luonnollista rakentaa Sajoksen tiloihin, josta se voi jatkaa matkaansa. Näyttely ei ole myyntinäyttely, mutta Laiti ottaa omien sanojensa mukaan tilauksia vastaan. Tilatut käsityöt valmistaa joko Petteri itse tai Sami. <em type="italic">Sajoksen kesän aukioloajat: </em> </p>
    <p>Sajos info: ma-pe klo 9-17 Ravintola Lyeme: ma-pe klo 10–16</p>
    <p>Duodji shop: ma-pe klo 10-17 Saamelaiskirjasto: ma-ti klo 13–19, ke-to klo 10–17, pe 10–16 <em type="italic">Sajoksen saamenkäsitöiden työpajat toteutetaan ajalla 1.7. - 14.8.2015, arkisin klo 11–17. Petteri Laitin juhlanäyttely Sajoksessa 26.6.–30.9.2015, Sajoksen aukioloaikoina. </em><em type="italic">Lisätietoa: </em> </p>
    <p>Riitta Orti-Berg, vs. kulttuurisihteeri, Saamelaiskäräjät, www.samediggi.fi Johanna Alatorvinen, ma. markkinointipäällikkö, Saamelaiskulttuurikeskus Sajos, www.sajos.fi</p>
    <p>Kuva: Petteri Laiti Inarin vanhalla koululla sijaitsevassa työtilassaan.</p>
  </body>
</document>
