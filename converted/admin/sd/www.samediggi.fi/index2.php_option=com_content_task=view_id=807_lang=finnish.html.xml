<document xml:lang="fin" id="no_id"><header><title>Samediggi - Saamelaiskäräjät - Maa- ja metsätalousministeri Koskinen tapasi saamelaiskäräjien hallituksen</title><genre code="admin"/><author><unknown/></author><wordcount>264</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=807&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=807_lang=davvi.html"/><parallel_text xml:lang="smn" location="index2.php_option=com_content_task=view_id=807_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Maa- ja metsätalousministeri Koskinen tapasi saamelaiskäräjien hallituksen</p>
<p>Maa- ja metsätalousministeri vieraili Sajoksessa 28.1.2014 ja tapasi saamelaiskäräjien hallituksen. ”Ministeri Koskinen oli pyytänyt tapaamista ja hän halisi keskustella erityisesti saamelaiskäräjälain uudistamisesta, Metsähallituslain uudistamisesta sekä saamelaiskäräjien yhteistyöstä Metsähallituksen kanssa ” puheenjohtaja Näkkäläjärvi kertoi.</p>
<p>Saamelaiskäräjät esitteli ministerille saamelaiskäräjien kokouksen hyväksymää lausuntoa saamelaiskäräjälakityöryhmän esityksestä sekä ajankohtaisia kehittämishankkeita.</p>
<p><em type="italic">Kuvassa vasemmalta ma. Hallintopäällikkö Pia Ruotsala, hallituksne jäsen Anna Morottaja, II varapuheenjohtaja Heikki Paltto, I varapuheenjohtaja Tiina Sanila-Aikio, puheenjohtaja Klemetti Näkkäläjärvi, maa- ja metsätalousministeri Jari Koskinen, hallituksen jäsen Ilmari Tapiola ja ma. Lakimiessihteeri Kalle Varis </em></p>
<p>. Kuva: Johanna Alatorvinen.</p>
<p>” Toimme esille sen, että saamelaiskulttuuria tulisi suojella erityislaeissa, kuten poronhoito-, kalastus- ja metsästyslaeissa. Nostimme esille myös tarpeen uudistaa poronhoitolakia vastaamaan Suomen perustuslakia ja kansainvälisiä velvoitteita. Poronhoitolaissa on tunnustettava saamelainen siidajohtoinen poronhoidon järjestämismalli. Toivoimme että valtioneuvostossa tehtäisiin pikaisesti ratkaisuja ILO 169-sopimuksen. Saamelaiset ja koko kansainvälinen yhteisö odottavat Suomen vihdoinkin täyttävän kansainväliset velvoitteensa.” saamelaiskäräjien II varapuheenjohtaja Heikki Paltto kertoi.</p>
<p>Neuvotteluissa nousi esille myös Suomen ja Norjan Tenojokisopimuksen uudistaminen. ” Esitimme ministerille että neuvotteluvaltuuskunnan tueksi nimetään saamelaiskulttuurin, Tenon erityisolosuhteiden ja kalastusoikeuksia tunteva asiantuntija, joka selvittäisi valtiosopimusehdotuksen vaikutuksia Tenonsaamelaisille” hallituksen jäsen Ilmari Tapiola kertoi.</p>
<p>Saamelaiskäräjien hallitus ja ministeri Koskinen keskustelivat myös kolttakulttuurikeskuksesta. ” Koltta-asiat ovat lain mukaan maa- ja metsätalousministeriön alaisuudessa. Esitimme, että kolttakulttuurikeskuksen käynnistämiselle löydetään pikaisesti rahoitus. Kolttasaamelaiskulttuurin turvaaminen edellyttää erityistoimia, ” Tiina Sanila-Aikio kertoi.</p>
<p>” Saamelaiskäräjät on iloinen että ministeri halusi tavata saamelaiskäräjien hallituksen ja keskustella ajankohtaisista saamelaisasioista. Ministeri oli tyytyväinen että yhteistyö Metsähallituksne kanssa toimii hyvin. Saamelaiskäräjien osalta huolenaiheena on se, miten metsähallituksen hallintomallin uudistus tulee vaikuttamaan saamelaiskäräjien ja Metsähallituksen väliseen yhteistyöhön tulevaisuudessa. ” puheenjohtaja Näkkäläjärvi kertoi.</p>
<p>Saamelaiskäräjien muistio maa- ja metsätalousministeri Koskiselle</p>
</body></document>
