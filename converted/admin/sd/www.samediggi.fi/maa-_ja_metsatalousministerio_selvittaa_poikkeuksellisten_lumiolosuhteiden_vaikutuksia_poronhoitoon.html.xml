<document xml:lang="fin" id="no_id"><header><title>Maa- ja metsätalousministeriö selvittää poikkeuksellisten lumiolosuhteiden vaikutuksia poronhoitoon - Samediggi</title><genre code="admin"/><author><unknown/></author><wordcount>272</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/13/maa-ja-metsatalousministerio-selvittaa-poikkeuksellisten-lumiolosuhteiden-vaikutuksia-poronhoitoon/</origFileName><parallel_text xml:lang="sme" location="eana-_ja_meahccedoalloministeriija_cielggada_spiehkastatmuohtadili_vaikkuhusaid_boazodollui.html"/><parallel_text xml:lang="smn" location="eennam-_ja_meccitualuministerio_seelvatskuat_spiekastahlas_muotatile_vaikuttasaid_puasuitualun.html"/><parallel_text xml:lang="sms" location="madd-_da_mea_cctaallministeria_ciolgad_a_lnn_aarrai_muottvue_jj_vaaiktoozzid_puazzhoiddu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Maa- ja metsätalousministeriö selvittää poikkeuksellisten lumiolosuhteiden vaikutuksia poronhoitoon</p>
<p>Maa- ja metsätalousministeriö on antanut 5.3.2020 päätöksensä Paliskuntain yhdistyksen aloitteesta poronhoitoa kohdanneen tuhon selvittämisestä. Päätöksen mukaan Luonnonvarakeskus laatii porovahinkolaissa tarkoitetun selvityksen lumiolosuhteista mahdollisena laissa tarkoitettuna tuhona sekä sen vaikutuksista poronhoitoon. Tutkimus laaditaan 2.8.2020 mennessä.</p>
<p>Maa- ja metsätalousministeriö pitää päätöksessään selvänä, että lumitilanne on tänä talvena keskiarvotalvea hankalampi. Talven 2019-2020 runsaslumisuuden voi myös todeta ilmatieteen laitoksen tilastoista . Maa- ja metsätalousministeriö katsoo, että tämä muodostaa riittävästi perustellun syyn ryhtyä tuhon selvittämiseen porovahinkolain mukaisesti.</p>
<p><span type="quote">“Saamelaiskäräjät pitää hyvänä, että maa- ja metsätalousministeriö on aloittanut selvittämään poikkeuksellisen lumitilanteen vakavuuden poronhoitoalueella”</span>, toteaa Saamelaiskäräjien puheenjohtaja Tuomas Aslak Juuso.</p>
<p>Ministeriö katsoi kuitenkin, ettei tuhon laajuutta voida luotettavasti selvittää porovahinkolaissa mainitussa neljän viikon määräajassa, sillä lumitilanteen kesto ja sen vaikutukset kuten siitoseläinmenetykset ja vasaprosentti hahmottuvat vasta myöhemmin keväällä ja alkukesällä. Samoin mahdolliset tuhot ja menetykset ovat todennettavissa myöhemmin mm. poroluettelon valmistuttua.</p>
<p><span type="quote">”On ikävää, että tilanteeseen ei pystytä reagoimaan nyt heti kun siihen olisi tarvetta. Lumitilanne ja jääkerrokset lumipeitteen keskellä ovat aiheuttaneet lisäruokinnan tarvetta useissa paliskunnissa. Nopealla reagoinnilla olisi mahdollisesti pystytty ehkäisemään suurempia vahinkoja”</span>, jatkaa II varapuheenjohtaja Leo Aikio.</p>
<p><span type="quote">”Muuttuvan ilmaston myötä paliskuntien ja siidojen kyky reagoida nopeasti muuttuviin luonnonolosuhteisiin korostuu. On tärkeää, että poronhoitajat pystyvät itse määrittelemään omat työmallinsa olosuhteen mukaan”</span>, päättää puheenjohtaja Juuso.</p>
<p>Saamelaiskäräjät vetosi maa- ja metsätalousminiteriin, että maa- ja metsätalousministeriö aloittaisi mahdollisimman pian selvityksen siitä, voidaanko kuluvan talven lumitilannetta pitää sellaisena poronhoitoa kohdanneena seikkana, jonka nojalla poronhoitajilla olisi mahdollisuus saada tilanteen aiheuttamiin taloudellisiin menetyksiin korvausta Paliskuntain yhdistyksen aloitteen mukaisesti.</p>
<p><em type="italic">Kuva: Tarja Länsman </em></p>
<p type="title">Lisätietoja:</p>
<p>Puheenjohtaja Tuomas Aslak Juuso puh. 040 1871 331, tuomas.juuso(at)samediggi.fi</p>
<p>II varapuheenjohtaja Leo Aikio puh. 040 621 6505, leo.aikio(at)samediggi.fi</p>
<p>Elinkeinosihteeri Sarita Kämäräinen puh. 040 186 7258, sarita.kamarainen(at)samediggi.fi</p>
</body></document>
