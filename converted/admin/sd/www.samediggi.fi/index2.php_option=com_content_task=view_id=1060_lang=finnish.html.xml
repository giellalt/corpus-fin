<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjien edustajat tapasivat Helsingissä ministeriöiden virkamiehiä ja kulttuurityön rahoittajia</title><genre code="admin"/><author><unknown/></author><wordcount>230</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1060&amp;lang=finnish</origFileName><parallel_text xml:lang="sme" location="index2.php_option=com_content_task=view_id=1060_lang=davvi.html"/><parallel_text xml:lang="smn" location="index2.php_option=com_content_task=view_id=1060_lang=anaras.html"/><parallel_text xml:lang="sms" location="index2.php_option=com_content_task=view_id=1060_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjien edustajat tapasivat Helsingissä ministeriöiden virkamiehiä ja kulttuurityön rahoittajia</p>
<p>Saamelaiskäräjien puheenjohtaja Tiina Sanila-Aikio, Saamelaiskäräjien jäsen ja kulttuurilautakunnan puheenjohtaja Tauno Haltta, ma. hallintopäällikkö Pia Ruotsala ja vs. kulttuurisihteeri Riitta Orti-Berg vierailivat Helsingissä 5.-7.5.2015 tapaamassa eri ministeriöiden virkamiehiä.</p>
<p>Valokuva Minna Rantala</p>
<p>Ohjelmaan kuului vieraileminen mm. opetus- ja kulttuuriministeriössä, sosiaali- ja terveysministeriössä, valtiovarainministeriössä sekä liikenne- ja viestintäministeriössä. Lisäksi saamelaiskäräjien edustajat tutustuivat City-Sámit ry:n, Veikkauksen, Taiteen edistämiskeskuksen, Koneensäätiön ja Suomen kulttuurirahaston toimintaan.</p>
<p>Saamelaiskäräjien edustajat esittelivät saamelaiskulttuurin ja saamen kielten tilannetta Studia Generaliassa tiistaina 5. toukokuuta. Sosiaali- ja terveysministeriön ja ulkoasiainministeriön virkamiehet kuuntelivat esityksiä kiinnostuneesti sekä kyselivät ja keskustelivat aktiivisesti.</p>
<p>Valtiovarain- sekä opetus- ja kulttuuriministeriössä keskustelun aiheena oli Saamelaiskäräjien kulttuurilautakunnan huoli ns. saamelaisen kulttuurimäärärahan riittämättömyydestä. Kahtena viimeisempänä vuonna kulttuurimääräraha on ollut 176 000 euroa. Tapaamisten tarkoituksena oli tuoda esille valtion talousarviossa saamenkielisen kulttuurin edistämiseen ja saamelaisjärjestöjen toimintaan varatun määrärahan merkitystä saamelaiselle kulttuurille.</p>
<p>Valokuva Minna Rantala</p>
<p>Saamelaiskäräjien edustajat tutustuivat City-Sámit ry:n toimintaan sekä yhdistyksen järjestämään kielipesätoimintaan vierailemalla kielipesä Mánnun tiloissa Pasilassa. Lisäksi edustajat kävivät tutustumassa Veikkauksen, Taiteen edistämiskeskuksen, Koneensäätiön ja Suomen kulttuurirahaston toimintaan. Kulttuurityön merkittäville rahoittajille kerrottiin Saamelaiskäräjien kulttuurilautakunnan toiminnasta sekä saamelaisesta kulttuurityön kentästä.</p>
<p>Saamelaiskäräjien puheenjohtaja ja ma. hallintopäällikkö tapasivat oikeusministeriössä oikeusministeri Anna-Maja Henrikssonin sekä ministeriön virkamiehiä. Mukana olivat myös varapuheenjohtajat Heikki Paltto ja Ulla-Maarit Magga sekä puheenjohtajan avustaja Inka Saara Arttijeff. Tapaamisessa keskusteltiin Saamelaiskäräjien ajankohtaisista asioista sekä lakihankkeista, mm. saamen kielilain tarkistamisesta. Puheenjohtajisto halusi myös kiittää oikeusministeri Henrikssonia arvokkaasta työstään saamelaisten hyväksi kuluneen vaalikauden aikana.</p>
</body></document>
