<document xml:lang="fin" id="no_id"><header><title>Puheenjohtaja Tuomas Aslak Juuso: ”Saamelaiskäräjälain uudistamisessa on kyse perustuslaillisesta oikeudestamme itsehallintoon.” - Samediggi</title><genre code="admin"/><author><unknown/></author><year>2023</year><wordcount>318</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/01/25/puheenjohtaja-tuomas-aslak-juuso-saamelaiskarajalain-uudistamisessa-on-kyse-perustuslaillisesta-oikeudestamme-itsehallintoon/</origFileName><parallel_text xml:lang="sme" location="sagajodiheaddji_tuomas_aslak_juuso:_samediggelaga_odasmahttimis_lea_jearaldat_vuoddolagalas_vuoigatvuodasteamet_iesmearrideapmai__.html"/><parallel_text xml:lang="smn" location="saavajodetteijee_tuomas_aslak_juuso:_samitiggelaava_udasmitmist_lii_koccamus_mii_vuadulavalii_vuoigadvuodast_jieshaaldasman_.html"/><parallel_text xml:lang="sms" location="saaggjaa_dteei_tuomas_aslak_juuso:_saa_mte_gglaa_jj_oodummsest_lij_kooccmos_vuaddlaagglaz_vuoiggadvuodsteen_jioccvaaldsma_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Tuomas Aslak Juuso: ”Saamelaiskäräjälain uudistamisessa on kyse perustuslaillisesta oikeudestamme itsehallintoon.”</p>
<p><em type="italic">Perustuslakivaliokunta järjesti 25. tammikuuta eduskunnassa julkisen kuulemisen, jossa aiheena oli hallituksen esitys eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta. Saamelaiskäräjiä tilaisuudessa edustivat puheenjohtaja Tuomas Aslak Juuso, toinen varapuheenjohtaja Leo Aikio, lakitoimikunnan ja Saamelaiskäräjien jäsen Pirita Näkkäläjärvi, lakimiessihteeri Kalle Varis ja ympäristö- ja elinkeinolakimiessihteeri Sarita Kämäräinen. </em></p>
<p>Saamelaiskäräjien puheenjohtaja Tuomas Aslak Juuso korosti puheenvuorossaan saamelaiskäräjälain uudistamisen tärkeyttä. – Saamelaiskäräjälain uudistamisessa on kyse itsemääräämisoikeudestamme, koko kansamme hyvinvoinnista ja sen elinvoimaisesta tulevaisuudesta. Alkuperäiskansalle oma itsehallinto on erittäin arvokas, se on kulttuurimme suurin turvaaja. Samalla sitä täytyy myös voida kehittää eteenpäin, sen täytyy voida uudistua aina tarvittaessa, painotti Juuso.</p>
<p>Saamelaiskäräjien toinen varapuheenjohtaja Leo Aikio kertoi puheenvuorossaan myös itse kuuluvansa kielensä menettäneisiin inarinsaamelaisiin. Hän toi esille sen, kuinka lakiesitys parantaisi kielensä menettäneiden asemaa ja mahdollisuuksia hakeutua vaaliluetteloon. – Tällä hetkellä kielikriteeri eli ensimmäisenä opitun kielen vaatimus yltää kolmanteen sukupolveen, eli minun isovanhempaani. Uuden lain mukaan riittäisi, että isoisovanhempani on puhunut saamea ensimmäisenä kielenään. Nähdäkseni tämä yksiselitteisesti parantaa myös niiden inarinsaamelaisten asemaa, joiden perheissä kieli on menetetty.</p>
<p>Saamelaiskäräjälakitoimikunnan ja Saamelaiskäräjien jäsen Pirita Näkkäläjärvi muistutti, että lakiesitys sisältää merkittäviä parannusehdotuksia äänestämisen helpottamiseksi. – Kaikki saamelaiskäräjälakiesityksen sisältämät konkreettiset kehitysehdotukset äänestämisen helpottamiseksi vahvistaisivat saamelaista demokratiaa. Uudistukset parantaisivat huomattavasti saamelaisten yhdenvertaisuutta – asui äänestäjä sitten taajamassa tai pikkukylässä kaukana postipalveluista. Uudistukset voisivat myös nostaa äänestysaktiivisuutta, totesi Näkkäläjärvi.</p>
<list><p type="listitem">Saamelaiskäräjien edustajien puheenvuorot</p>
<p type="listitem">Saamelaiskäräjien asiantuntijalausunto perustuslakivaliokunnalle</p>
<p type="listitem">Saamelaiskäräjien esitys saamelaiskäräjälain muutoksesta</p>
</list><p>Tilaisuuden verkkotallenne on katsottavissa eduskunnan sivuilla​. Perustuslakivaliokunta järjestää aiheesta vielä kolme kuulemista valiokunnan kokousten yhteydessä. Nämä kuulemiset eivät ole julkisia tilaisuuksia.</p>
<p><em type="italic">Kuva: Hanne Salonen / Eduskunta. </em></p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p>Leo Aikio II varapuheenjohtaja 040 621 6505 leo.aikio@samediggi.fi</p>
<p>Pirita Näkkäläjärvi Saamelaiskäräjien jäsen 0403577006 pirita.nakkalajarvi@gmail.com</p>
<p type="title">Linkit:</p>
<p>Saamelaiskäräjälain uudistus Saamelaiskäräjien sivuilla</p>
<p>Hallituksen esitys eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta</p>
<p>Saamelaiskäräjien lausunto hallituksen esityksestä (HE 274/2022) eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta</p>
</body></document>
