<document xml:lang="fin" id="no_id"><header><title>Samediggi - Saamelaiskäräjät - Saamelaisen parlamentaarisen neuvoston kannanotto Lannanvaaran kaivoshankkeen ja kaivoksen perustamisen vaatimien kuljetusyhteyksien suunnittelusta</title><genre code="admin"/><author><unknown/></author><wordcount>723</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=921&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=921_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaisen parlamentaarisen neuvoston kannanotto Lannanvaaran kaivoshankkeen ja kaivoksen perustamisen vaatimien kuljetusyhteyksien suunnittelusta</p>
<p>Saamelaisen parlamentaarisen neuvoston hallitus on käsitellyt asiaa kokouksessaan 21 ja 22 elokuuta ja päättänyt antaa asiassa kannanoton.</p>
<p>Saamelainen parlamentaarinen neuvosto (SPN) on Suomen, Norjan ja Ruotsin saamelaiskäräjien välinen parlamentaarinen yhteistyöelin. Venäjän saamelaisjärjestöt osallistuvat yhteistyöhön tarkkailijoina SPN:ssä.</p>
<p>Ruotsalainen malminetsintäyhtiö Scandinavian Resources valmistelee uutta rautakaivoshanketta, josta yhtiö käyttää nimeä <span type="quote">"Lannavaara Iron Project"</span>. Hannans reward ltd-yhtiö selvittää kaivoksen perustamisen edellyttämiä kuljetusyhteyksiä.  Kuljetusreittimahdollisuuksia on kolme 1) Ruotsin sisäinen reitti  eli uusi rautatieyhteys Svappavaarasta Lannanvaaraan  (90km) ja sieltä Luulajaan;  2); uusi rautatieyhteys Svappavaarasta Lannanvaaraan  (90km) ja rautatieyhteys Kiirunasta Narvikiin; 3) kuljetus Suomen ja Norjan kautta eli rautatien rakentaminen Lannavaarasta Karesuvantoon (25km) ja sieltä valtatietä pitkin Suomen ja Ruotsin rajaa pitkin Skibotteniin (145 kilometriä). Junayhteys Suomen puolella edellyttäisi olemassa olevan junayhteyden jatkamista Kolarista Karesuvantoon ja siitä edelleen Skibotteniin. (liite )</p>
<p>SPN on huolissaan Lannavaaran kaivoshankkeesta ja sen kuljetusyhteyksien vaikutuksista saamelaiskulttuuriin, poronhoitoon ja luonnon monimuotoisuuteen. Toteutuessaan ratayhteys Suomen ja Norjan kautta vaikuttaisi kolmen maan saamelaisiin, saamelaiskulttuuriin, luonnon monimuotoisuuteen  ja poronhoitoon. SPN on hyvin huolissaan siitä, että hanketta suunnitellaan kuulematta asianmukaisesti saamelaiskäräjiä ja poronhoitajia.</p>
<p>SPN muistuttaa että Suomi, Ruotsi ja Norja ovat ratifioineet YK:n yleissopimuksen valtioiden rajat ylittävien ympäristövaikutusten arvioinnista, ns. Espoon sopimuksen (Convention on Environmental Impact Assessment in a Transboundary Context). Sopimuksen mukaan sopimuspuolet toteuttavat yhdessä tai erikseen kaikki aiheelliset ja tehokkaat toimenpiteet ehkäistäkseen, vähentääkseen ja valvoakseen ehdotetuista hankkeista aiheutuvia merkittäviä valtioiden rajat ylittäviä haitallisia ympäristövaikutuksia.</p>
<p>Ruotsin tulee varmistaa, että Espoon sopimuksen mukainen ympäristövaikutusten arviointi tehdään ennen kuin tehdään päätös merkittäviä valtioiden rajat ylittäviä haitallisia vaikutuksia aiheuttavan ehdotetun hankkeen luvasta tai toiminnan aloittamisesta. Ruotsin tulee järjestää sopimuksen mukaisesti kansalaisille mahdollisuuden osallistua hankkeen ympäristövaikutusten arviointimenettelyyn hankkeen todennäköisellä vaikutusalueella ja varmistaa, että Suomen, Ruotsin ja Norjan  kansalaisille järjestetään yhtäläinen mahdollisuus osallistua ympäristövaikutusten arviointiin. SPN muistuttaa myös Norjan, Suomen ja Ruotsin ratifioineen Wienin yleissopimuksen valtiosopimuksista. Sopimuksen 14 artiklan mukaan ratifioimalla sopimuksen valtio sitoutuu valtiosopimuksen noudattamiseen. Sopimuksen 26 artikla pitää sisällään Pacta sund servanda -säännön, jonka mukaan  jokainen voimassa oleva valtiosopimus on sen osapuolia sitova, ja se on pantava täytäntöön vilpittömässä mielessä. 27 artiklan mukaan osapuoli ei voi vedota sisäisen oikeutensa määräyksiin perusteena valtiosopimuksen täyttämättä jättämiselle.</p>
<p>SPN korostaa että Suomi, Ruotsi ja Norja ovat allekirjoittaneet YK:n alkuperäiskansajulistuksen ilman varaumia. Julistus ilmentää globaalia konsensusta alkuperäiskansaoikeuksien sisällöstä ja velvoitetta edistää ihmisoikeuksia. Alkuperäiskansajulistus kokoaa ne ihmisoikeudet, joita alkuperäiskansoilla olisi tullut olla ja tulee olla osana ihmiskuntaa. Alkuperäiskansajulistuksen tarkoituksena on korjata näitä historiallisia epäkohtia. Julistuksen  29 artiklan mukaan alkuperäiskansoilla on oikeus säilyttää ja suojella ympäristöä sekä maidensa tai alueidensa ja luonnonvarojensa tuotantokykyä. Julistuksen 32 artiklan mukaan alkuperäiskansoilla on oikeus määrätä ja kehittää ensisijaisia tavoitteita ja strategioita maidensa tai alueidensa ja muiden luonnonvarojensa kehittämistä tai käyttöä varten. Valtioiden tulee neuvotella vilpittömässä mielessä ja toimia yhteistyössä kyseisten alkuperäiskansojen kanssa näiden omien edustuselinten kautta saadakseen niiden vapaan ja tietoon perustuvan ennakkosuostumuksen ennen kuin valtiot hyväksyvät hankkeita, jotka vaikuttavat alkuperäiskansojen maihin tai alueisiin ja muihin luonnonvaroihin, erityisesti kehitettäessä, käytettäessä tai hyödynnettäessä mineraali- tai vesivaroja tai muita luonnonvaroja.</p>
<p>SPN palauttaa mieliin EU:n perussopimuksen, jonka osa liittymissopimukset ovat.  Suomen ja Ruotsin EU:n liittymissopimuksen lisäpöytäkirja nro  3 tunnustaa, että Suomella , Norjalla ja Ruotsilla on  kansallisen ja kansainvälisen oikeuden nojalla olevat velvoitteet ja sitoumukset saamelaisiin nähden. Pöytäkirjan mukaan Suomi, Norja ja Ruotsi ovat sitoutuneet saamelaisten elinkeinojen, kielen, kulttuurin ja elämäntavan säilyttämiseen ja kehittämiseen ja katsovat, että perinteinen saamelaiskulttuuri ja saamelaiselinkeinot ovat riippuvaisia luontaiselinkeinoista, kuten poronhoidosta, saamelaisten perinteisillä asuinalueilla. SPN vaatii että EU:n liittymissopimuksen velvoitteet huomioidaan kaivoshankkeessa ja sen liikenneyhteyksien suunnittelussa.</p>
<p>SPN palauttaa mieliin neljännen saamelaisparlamentaarikkojen konferenssin julistuksen, mikä annettiin Uumajassa 20.2.2014. Julistuksessa neljän maan saamelaiset vaativat valtioita noudattamaan YK:n alkuperäiskansajulistuksen velvoitteita. Julistuksen 7 artiklassa parlamentaarikot vaativat että kaivoksia ei saa perustaa ilman saamelaisten tietoon perustuvaa ennakkosuostumusta ja saamelaisten on saatava tuloja kaivoksen tuotoista (liite).</p>
<p>SPN vaatii, että Lannanvaara-hankkeessa ja sen kuljetusyhtiöiden suunnittelussa noudatetaan Espoon sopimusta ja alkuperäiskansajulistuksen velvoitteita. Kaivoksella ja sen edellyttämille kuljetusyhteyksillä tulee olla Ruotsin, Norjan ja Suomen saamelaiskäräjien, ao. paliskuntien ja saamelaisten tietoon perustuva ennakkosuostumus. Mikäli kaivos ja rautatieyhteys perustetaan, tulee kaivoksen ja rautatieyhteyden aiheuttamia haittoja kompensoida taloudellisesti saamelaisille saamelaiskäräjien kautta  sekä ao. paliskunnille ja saamelaisille ja osa kaivoksen tuotosta on kanavoitava saamelaiskulttuurille Ruotsin saamelaiskäräjille.</p>
<p>SPN vaatii että kaivoksen ja kuljetusyhteyksien suunnitelmista on tiedotettava ja suunnitelmat on laadittava saamen kielellä ja asiaa käsittelevissä tiedotustilaisuuksissa on järjestettävä tulkkaus saamen kielelle.</p>
<p>SPN vaatii, että SPN kutsutaan mukaan rautatiehankkeen suunnittelua valmistelevaan ohjausryhmään ja sitä kuullaan suunnitelman kaikissa vaiheessa. SPN vaatii että poronhoitajia ja kalastajia kuullaan suunnitelman kaikissa vaiheissa.</p>
<p>Kannanotosta päätti SPN hallitus kokouksessaan 2.9.2014</p>
</body></document>
