<document xml:lang="fin" id="no_id"><header><title>Avoin tilaisuus saamelaiskirjallisuuden tilasta - Samediggi</title><genre code="admin"/><author><unknown/></author><year>2019</year><wordcount>252</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/11/14/avoin-tilaisuus-saamelaiskirjallisuuden-tilasta/</origFileName><parallel_text xml:lang="sme" location="rabas_dilalasvuohta_samegirjjalasvuoda_dilis.html"/><parallel_text xml:lang="smn" location="avus_tilalasvuota_sammilii_kirjalasvuoda_tiileest.html"/><parallel_text xml:lang="sms" location="aavai_podd_saa_mkeerjlazvuod_vue_jjest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Avoin tilaisuus saamelaiskirjallisuuden tilasta</p>
<p>Saamelaiskäräjät järjestää yhdessä Kulttuuria kaikille -palvelun kanssa tuoreen saamelaiskirjallisuuden selvityksen <span type="quote">“Čálli giehta ollá guhkás”</span> esittelytilaisuuden Sajoksessa 27.11.2018 klo. 13-16. Tilaisuudessa esitellään tuoretta saamelaiskirjallisuusselvitystä ja keskustellaan saamelaiskirjallisuuden tilasta. Tilaisuudessa selvitystä esittelevät Kulttuuria kaikille -palvelun toiminnanjohtaja Rita Paqvalén ja hankekoordinaattori Helga West. Tilaisuus on avoin kaikille.</p>
<p>Selvityksen saamelaiskirjallisuuskentän tilanteesta on tehnyt kirjallisuustutkija ja kääntäjä Johanna Domokos. Selvitys sisältää myös muiden tutkijoiden kielikohtaisia katsauksia kunkin saamen kielen kirjallisuuden tilanteesta ja antaa yksityiskohtaiset suositukset saamelaiskirjallisuuskentän kehittämiseksi.</p>
<p>Selvitys on osa Multilingualism and diversity as a resource in the cultural field – employment and integration through literature in the Nordic Countries -hanketta, jota rahoittaa Pohjoismaiden ministerineuvosto. Hankkeesta vastaa Kulttuuria kaikille -palvelu. Selvitys julkaistiin 25.10.2018.</p>
<p>Selvityksen tuloksina Johanna Domokos ehdottaa 15 konkreettista suositusta, joilla instituutiot ja kirjallisuusalan toimijat voivat vahvistaa saamelaiskirjallisuuden asemaa, näkyvyyttä ja elinvoimaa. Suositukset saamelaiskirjallisuuden kentän parantamiseksi pohjautuvat selvityksessä mukana olleiden osallistujien, kuten saamelaiskirjailijoiden kokemuksiin, Norjan ja Ruotsin saamelaiskäräjien ja Saamelaisneuvoston arvioihin sekä selvityksessä oleviin kielikohtaisiin katsauksiin.</p>
<p>Selvityksessä tuodaan esille, että saamelaiskirjallisuudelta puuttuvat omat säännölliset kirjallisuustapahtumat, vientikeskus, kirjallisuusaikakauslehti sekä saamelaiskirjallisuusarkisto, jotka tukisivat saamelaiskirjallisuuden läsnäoloa ja vaihtoa myös kansainvälisesti. Myös saamelaiskirjallisuuden läsnäoloa enemmistön ja saamelaislasten ja -nuorten opetussuunnitelmissa täytyisi lisätä.</p>
<p>Tervetuloa kuulemaan ja keskustelemaan aiheesta lisää Inariin! Tilaisuuden kielet ovat pohjoissaame ja suomi. Tilaisuudessa on tulkkaus.</p>
<p type="title">Lisätiedot:</p>
<p>Rita Paqvalén, toiminnanjohtaja, Kulttuuria kaikille -palvelu rita.paqvalen(at)cultureforall.fi 040 674 3528</p>
<p>Helga West, hankekoordinaattori, Kulttuuria kaikille -palvelu helga.west(at)cultureforall.fi 040 594 6596</p>
<p>Anne Kirste Aikio, Saamen kieliturvasihteeri, Saamelaiskäräjät anne-kirste.aikio(at)samediggi.fi 010 839 3124</p>
<p>Riitta Orti-Berg, vs. kulttuurisihteeri, Saamelaiskäräjät riitta.orti-berg(at)samediggi.fi 010 839 3103</p>
<p>Ulla Aikio-Puoskari, koulutussihteeri, Saamelaiskäräjät ulla.aikio-puoskari(at)samediggi.fi 010 839 3112</p>
</body></document>
