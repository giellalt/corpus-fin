<document xml:lang="fin" id="no_id"><header><title>Puheenjohtaja Tuomas Aslak Juuso tapasi hallituksen muodostaja Petteri Orpon - Samediggi</title><genre code="admin"/><author><unknown/></author><year>2023</year><wordcount>214</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/25/puheenjohtaja-tuomas-aslak-juuso-tapasi-hallituksen-muodostaja-petteri-orpon/</origFileName><parallel_text xml:lang="sme" location="sagajodiheaddji_tuomas_aslak_juuso_deaivvadii_raddehusa_cohkkejeaddji_petteri_orpoin.html"/><parallel_text xml:lang="smn" location="saavajodetteijee_tuomas_aslak_juuso_teeivai_haldattas_cuakkejeijee_petteri_orpo.html"/><parallel_text xml:lang="sms" location="saaggjaa_dteei_tuomas_aslak_juuso_kaaunoodi_halltoozz_aalgteei_petteri_orpoin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Tuomas Aslak Juuso tapasi hallituksen muodostaja Petteri Orpon</p>
<p><em type="italic">Saamelaiskäräjien puheenjohtaja Tuomas Aslak Juuso vieraili tiistaina 23.5.2023 hallitusneuvotteluissa Helsingissä ja tapasi hallituksen muodostajana toimivan puheenjohtaja Petteri Orpon (kok.). Saamelaiskäräjät oli kutsuttu asiantuntijavieraaksi oikeuspolitiikka ja tasa-arvo -jaostoon, mutta hallitusneuvottelijoiden keskeyttäessä suurimman osan neuvottelupöytien toiminnasta myös vierailu peruuntui. </em></p>
<p>Orpon johtamissa hallitusneuvotteluissa on toukokuun ajan neuvoteltu tulevasta hallitusohjelmasta kokoomuksen, perussuomalaisten, ruotsalaisen kansanpuolueen ja kristillisdemokraattien kesken.</p>
<p>-Oli hieno ele puheenjohtaja Orpolta, että tapaaminen hänen kanssaan järjestyi nopeasta aikataulusta huolimatta. Pääsimme käymään aitoa keskustelua asioistamme, eikä pitkä matka mennyt hukkaan toisen vierailun peruuntuessa, toteaa Saamelaiskäräjien puheenjohtaja Tuomas Aslak Juuso.</p>
<p>Saamelaiskäräjät on toimittanut neuvottelijoiden käyttöön omat tavoitteensa hallitusohjelmakirjauksiksi saamelaisten oikeuksien turvaamiseksi ja edistämiseksi, ja niistä keskusteltiin luonnollisesti myös tapaamisessa Orpon kanssa.</p>
<p>-Keskustelimme tavoitteidemme lisäksi hyvässä hengessä myös erityisesti saamelaiskäräjälain uudistuksesta ja saamelaisasioiden koordinoinnista valtionhallinnossa, ja toivottavasti pääsemme jatkamaan keskustelua myöhemmin suunnitellusti myös oikeuspolitiikan hallitusneuvottelijoiden kanssa, Juuso kertoo.</p>
<p type="title">Saamelaiskäräjien tavoitteet hallitusohjelmaan</p>
<p>Saamelaiskäräjät tavoittelee seuraavaan hallitusohjelmaan 2023–2027 toimenpiteitä saamelaisten oikeuksien edistämiseksi. Saamelaiskäräjien pääteemat ovat: 1) kieli luo elinvoimaa – opetus luo tulevaisuutta, 2) parlamentaarinen toimikunta edistämään saamelaisia elinkeinoja, ja 3) ohjelma YK:n alkuperäiskansojen oikeuksien julistuksen toteuttamiseksi.</p>
<p>Lisäksi Saamelaiskäräjät on nostanut ajankohtaisina asioina saamelaiskäräjälain uudistamisen, saamelaisten totuus- ja sovintoprosessin, saamelaisten huomioimisen sosiaaliturvauudistuksessa, pohjoismaisen saamelaissopimuksen sekä saamelaisten oikeuksien turvaamisen luonnon käytössä.</p>
<p>Lue: Saamelaiskäräjien tavoitteet hallitusohjelmaan</p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
</body></document>
