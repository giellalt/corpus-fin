<document xml:lang="fin" id="no_id"><header><title>Samediggi - Saamelaiskäräjät - Maaoikeusseminaari</title><genre code="admin"/><author><unknown/></author><wordcount>839</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=105&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=105_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Maaoikeusseminaari</p>
<p>ILO-sopimuksen ratifiointi edellyttää poliittisia ratkaisuja</p>
<p>- oikeushistorialliset tutkimukset eivät edistä saamelaisten maaoikeuskysymyksen ratkaisua Suomessa.</p>
<p>Kansainvälisen työjärjestö ILO:n Alkuperäis- ja heimokansojen oikeuksia koskevan yleissopimuksen (nr. 169) ratifiointi Suomessa edellyttää poliittisia ratkaisuja. Ratifioinnin esteitä ei poisteta oikeushistoriallisilla tutkimuksilla, joilla on pikemminkin pitkitetty sopimuksen voimaansaattamista Suomessa. Saamelaiskäräjien järjestämässä ILO-sopimusta ja saamelaisten maaoikeuksia käsitelleessä seminaarissa Inarissa todettiin yleisesti, että Suomen hallituksen tulisi viimein tehdä asiassa poliittisia päätöksiä, eikä enää jatkaa toinen toistaan seuranneiden ja vuosia kestäneiden selvitysten tekemistä.</p>
<p>ILO-sopimuksen ratifioinnin kannalta koko oikeushistoriallinen oikeusministeriön tilaama laaja selvitystyö on ollut turhaa. ILO-sopimus lähtee siitä, että alkuperäiskansan maaoikeudet tulee vahvistaa joka tapauksessa, oli alkuperäiskansalla sitten ollut oikeushistoriallisesti todettuja maaoikeuksia tai ei, totesi OT Kaisa Korpijaakko-Labba. Korpijaakko-Labba kritisoi erityisesti vuonna 2006 valmistuneen oikeusministeriön tilaaman tutkimushankkeen toteuttamista ja tutkimusten tuloksia.</p>
<p>OTL Juha Joonan selvitykseen sisältynyt asiakirja vuodelta 1742 nostettiin julkisuudessa hankkeen sen-saatiolöydöksi. Korpijaakko-Labba toteaa, ettei Tukholman kamarikollegion arkistosta löytynyt dokumentti suinkaan ollut kuninkaallinen päätös, jolla saamelaisten käyttämät maat olisi viranomaispäätöksellä siirretty kruunun maiksi. Kyse oli vain yhtä Kuusamossa sijainnutta uudistilaa koskeneesta maaoikeusasiasta ja sitä koskeneesta kamarikollegion asiakirjasta, joka oli ainoastaan kollegion lausunto. Korpijaakko-Labba kritisoi maaoikeustutkimuksen tekijöitä virheellisestä väitteestä, jonka mukaan valtava maaomaisuuden siirto olisi tuolloin toteutettu kamarikollegion päätöksellä.</p>
<p>Suomen valtio ei ole Korpijaakko-Labban mukaan vieläkään kyennyt osoittamaan laillista saantoa nykyisin valtion hallinnassa oleviin maihin saamelaisten kotiseutualueella.</p>
<p><em type="italic">Harkinnassa alkuperäiskansan asemaa koskeva puitelaki </em></p>
<p>Maa- ja metsätalousministeriön valtiosihteeri Jouni Lind korosti puheessaan käytännönläheisten ratkaisujen löytämistä, jotta konflikteilta vältyttäisiin ja ryhmien ja elinkeinojen intressejä voitaisiin yhteensovittaa. – Yhtenä ajatuksena ministeriöiden välisessä yhteistyössä on ollut sellaisen puitelain säätäminen, jolla alkuperäiskansan asemaa vahvistettaisiin, kertoi Lind. Hän arvioi muutosten ja uudelleenarviointien koskevan erityisesti Metsähallituksen roolia.</p>
<p>Vähemmistövaltuutettu Johanna Suurpää kertoi alkuperäiskansaoikeuksien kuuluneen jo pitkään Suomen ihmisoikeuspolitiikan prioriteetteihin. Myös Suurpää toivoi, ettei lisäselvityksiä saamelaisten maaoikeuksista enää vaadittaisi. – Suomi oli myös erittäin aktiivisesti edistämässä viime vuonna YK:n yleiskokouksessa hyväksyttyä julistusta alkuperäiskansojen oikeuksista. Vaikka julistus ei olekaan valtiota suoraan velvoitta-va asiakirja, sillä on kuitenkin meille erityistä merkitystä. Suomi sitoutui julistukseen vahvasti kansainvälisen yleisön edessä valmistelun eri vaiheissa, totesi Suurpää. Julistuksessa tunnustetaan mm. alkuperäiskansoille kuuluva itsemääräämisoikeus.</p>
<p><em type="italic">Ratifiointi edellyttää uutta lainsäädäntöä </em></p>
<p>Oikeusministeriön hallintojohtaja Olli Muttilainen muistuttu seminaariväkeä ihmisoikeusajattelussa tapahtuneesta alkuperäiskansoja koskevasta käänteestä. – Kun ILO:n aiempi vastaava sopimus perustui paternalistisiin ja sulauttaviin tavoitteisiin, on sopimuksessa nr. 169 alkuperäiskansat otettu tasavertaisiksi kumppaneiksi päättämään arvoistaan, elämästään ja kehityksestään. – Kehitystä on tapahtunut erityisesti suhtautumisessa alkuperäiskansojen maaoikeuksiin, luonnonvarojen hyödyntämiseen, itseidentifikaatioon (samaistumiseen) sekä viranomaisten velvollisuuteen neuvotella tärkeistä asioista alkuperäiskansan kanssa, totesi Muttilainen. – Merkittävin askel viime vuonna hyväksytyssä alkuperäiskansajulistuksessa lienee kollektiivisten oikeuksien korostaminen.</p>
<p>Muttilainen myönsi oikeusministeriön menetelleen virheellisesti sen käynnistäessä maaoikeuksia selvittänyttä tutkimushanketta. – Vaikka katsottaisiinkin, ettei neuvotteluvelvollisuutta lain mukaan olisi ollut, ei näin keskeistä hanketta, eikä muutakaan alkuperäiskansan asemaan olennaisesti vaikuttavaa tointa olisi tullut käynnistää ilman neuvotteluja saamelaisten kanssa. Maaoikeuskysymyksen ratkaiseminenkaan ei onnistu ilman eri osapuolten yhteistoimintaa ja vakavaa huomioon ottamista, totesi Muttilainen. Hän kritisoi myös väitettä, jonka mukaan ILO-sopimus voitaisiin ratifioida ilman enempiä lisätoimia. –Oikeusministeriön näkökulmasta sopimuksen ratifiointi edellyttää lainsäädäntöratkaisuja, hän totesi.</p>
<p><em type="italic">Nopea ratkaisu olisi viisautta </em></p>
<p>- Juridiset selvitykset eivät ratkaise ILO-sopimuksen ratifioinnin esteitä. Ratifiointi on mahdollista ainoastaan hyväksymällä positiivisen diskriminoinnin periaate, totesi kansainvälisen ihmisoikeusasiain neuvottelukunnan puheenjohtaja Nils Torvalds. Positiivisella diskriminoinnilla pyritään todelliseen yhdenvertaisuuteen. Hän piti ratifioinnin viivyttelyä vaarallisena globalisaation ja kaupallistumisen edetessä kiivasta tahtia. Yhteinen etu saa yhä useammin väistyä yksityisen edun tieltä. – Nopea ratkaisu ILO-sopimuksen ratifioimiseksi olisi nyt viisautta ja asiat vain mutkistuvat viivyttelyn jatkuessa, hän totesi. Torvaldsin mielestä mm. Metsähallituksen tulisi pidättyä myymästä lisää palstoja, koska se synnyttää vain uusia ongelmia.</p>
<p>Saamelaiskäräjien jäsen Pekka Aikio oli iloinen siitä, että seminaariin osallistui oikeusministeriön lisäksi myös maa- ja metsätalousministeriön edustaja. Alkuperäiskansaoikeuksien edistäminen juuri maa- ja metsätalousministeriön hallinnonalalla on koettu pitkään vaikeaksi. Aikio huomautti, ettei saamelaisten oikeusaseman parantaminen ole pois yksityisiltä tiloilta. – Saamelaisten maaoikeuksissa on kysymys laajojen alueiden käytöstä ja osallisuudesta päätöksentekoon, hän totesi. Aikion tulkinta seminaarissa useaan otteeseen mainitusta oikeusministeriön tilaamasta maaoikeustutkimuksesta oli, että uusilla tutkimuksilla pyrittiin heikentämään aiempien tutkimusten todistusvoimaa.</p>
<p><em type="italic">Näkkäläjärvi perää avoimmuutta ja vahvaa osallistumisoikeutta </em></p>
<p>Saamelaiskäräjien puheenjohtaja Klemetti Näkkäläjärvi peräsi maaoikeuskysymyksen valmisteluun avoimmuutta ja julkisuutta. – Maaoikeusasioita ei voi valmistella kansalaisilta piilossa, vaan asioista on pystyttävä puhumaan avoimesti, julkisesti ja rohkeasti ja erityisesti kertomalla mitä ILO-sopimuksen ratifiointi käytännössä tarkoittaa, hän totesi.</p>
<p>Näkkäläjärvi muistutti Suomessa käynnissä olevista laajoista aluehallinnon ja lainsäädännön uudistushankkeista, joissa saamelaiskäräjät haluaa olla aktiivisesti mukana. Saamelaiskäräjät ei halua syrjiä alueen suomalaisväestöä eikä pidä heidän etujaan saamelaisten eduille vastakkaisina. – Saamelaiskäräjien tehtävä on toteuttaa saamelaisten kulttuuri-itsehallintoa ja edunvalvontaa. Samalla pyrimme ajattelemaan saamelaisten kotiseutualuetta kokonaisuutena ja parantamaan ja edistämään alueen kaikkien asukkaiden elinolosuhteita, totesi Näkkäläjärvi.</p>
<p>– Emme vaadi sellaisia ratkaisu-ja, jotka syrjivät suomalaisia, rikkovat kansalaisten perusoikeuksia tai asettavat suomalaiset ja saamelaiset muuten vastakkain. Emme vaadi yksityisten omistamia maita itsellemme, kuten joskus on väitetty. Näitä pelkoja on turha viljellä, painotti saamelaiskäräjien puheenjohtaja.</p>
<p>Seminaarissa kuultiin kaksi erilaisen aluehallinnon esittelyä. Kainuun aluehallinnon kokeiluhanketta esitteli hallintojohtaja Kalevi Yliniemi. Professori Markku Suksi esitteli hallinnonuudistusta, hallintomalleja ja Ahvenanmaan itsehallintoa. Saamelaiskäräjien tärkein tehtävä on toteuttaa saamelaisille alkuperäiskansana perustuslaissa turvattua itsehallintoa, jota saamelaiskäräjien kannanottojen mukaan ei ole vielä toteutettu käytännössä.</p>
<p>Seminaarin alustukset:</p>
<p>Puheenjohtaja Klemetti Näkkäläjärvi</p>
<p>Ságadoalli Juvvá Lemet/ Klemetti Näkkäjärvi</p>
<p>OTT Kaisa Korpijaakko-Labba (tiivistelmä)</p>
<p>Valtiosihteeri Jouni Lind, Maa- ja metsätalousministeriö</p>
<p>Vähemmistövaltuutettu Johanna Suurpää</p>
<p>Hallintojohtaja Olli Muttilainen, Oikeusministeriö</p>
<p>Puheenjohtaja Nils Torvalds, Kansainvälisen ihmisoikeusasiain neuvottelukunta</p>
<p>Hallintojohtaja Kalevi Yliniemi, Kainuun hallintokokeilu</p>
<p>Professori Markku Suksi, Åbo Akademi</p>
</body></document>