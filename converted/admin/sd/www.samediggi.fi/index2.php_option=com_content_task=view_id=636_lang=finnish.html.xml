<document xml:lang="fin" id="no_id">
  <header>
    <title>Samediggi - Saamelaiskäräjät - Euroopan Neuvoston ihmisoikeusvaltuutettu kehottaa Suomea parantamaan saamelaisten oikeuksia</title>
    <genre code="admin"/>
    <author>
      <unknown/>
    </author>
    <wordcount>303</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=636&amp;lang=finnish.html</origFileName>
    <parallel_text xml:lang="sme" location="index2.php_option=com_content_task=view_id=636_lang=davvi.html"/>
    <parallel_text xml:lang="smn" location="index2.php_option=com_content_task=view_id=636_lang=anaras.html"/>
    <parallel_text xml:lang="sms" location="index2.php_option=com_content_task=view_id=636_lang=nuortta.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Euroopan Neuvoston ihmisoikeusvaltuutettu kehottaa Suomea parantamaan saamelaisten oikeuksia</p>
    <p>Euroopan neuvoston ihmisoikeusvaltuutettu Nils Muiznieks vieraili Suomessa 11-13.6.2012. Ihmisoikeusvaltuutettu on antanut tänään vierailun johdosta tekemänsä raporttinsa suosituksineen Suomen valtiolle. Valtuutettu tapasi vierailunsa aikana Suomen valtion johtoa, eri ministeriöiden edustajia ja Suomen saamelaiskäräjien puheenjohtajan, Klemetti Näkkäläjärven. Valtuutettu kehottaa Suomea ratifioimaan ILO 169-sopimuksen alkuperäiskansojen oikeuksista.</p>
    <p>” Ihmisoikeusvaltuutetun raportti on tärkeä viesti Suomelle parantaa saamelaisten oikeuksia. Minulla oli ilo tavata ihmisoikeusvaltuutettu ja keskustella hänen kanssaan avoimesti hyvin lämminhenkisessä tilaisuudessa Suomen saamelaisten asemasta ja saamelaisten aseman ja lainsäädännön kehittämistarpeista. Valtuutettu oli hyvin perillä Suomen saamelaisten tilanteesta ja hän halusi aidosti edistää saamelaisten asemaa Suomessa”. puheenjohtaja Näkkäläjärvi kertoi.</p>
    <p>Euroopan neuvoston ihmisoikeusvaltuutettu on itsenäinen Euroopan Neuvoston alainen instituutio. Valtuutetun tehtävänä on edistää tietoisuutta ja ihmisoikeuksien kunnioitusta Euroopan neuvoston 47 jäsenmaassa. Valtuutettu tekee vierailuja Euroopan neuvoston jäsenmaihin selvittääkseen valtion ihmisoikeustilannetta. Valtuutettu antaa vierailustaan raportin suosituksineen valtion ihmisoikeustilanteen parantamiseksi.</p>
    <p>Valtuutettu käsittelee raportissaan Suomen saamelaisia koskevaa lainsäädäntöä, Suomen kansainvälisiä velvoitteita, saamelaisten oikeuksia, pohjoismaista saamelaissopimusta sekä saamelaismääritelmää.</p>
    <p><span type="quote">”Valtuutettu vaati Suomea takaaman saamelaisten edustuksen Ilo-sopimuksen ratifiointiprosessissa. Saamelaisten kannalta valtuutetun kehotus siitä, että Ilo-sopimuksen ratifioinnin yhteydessä tulee tunnustaa saamelaisten oikeus harjoittaa poronhoitoa perinteiseen tapaan on todella tärkeä, koska nykyisin suomalainen poronhoitolainsäädäntö pyrkii yhdenmukaistamaan saamelaista poronhoitoa. On selvää, että valtuutettu odottaa että Suomi tarkistaa poronhoitoa koskevaa lainsäädäntöä”</span> Näkkäläjärvi kertoi.</p>
    <p>Ihmisoikeusvaltuutettu kehottaa Suomea selkiyttämään saamelaisten oikeutta maahan. Metsähallituksen hallintomalli uudistus tarjoaa mahdollisuuden ratkaista saamelaisten maaoikeudet. Vaikka muiden oikeudet saamelaisten kotiseutualueella tulee huomioida, ei tämä ole valtuutetun mukaan nollasummapeliä.</p>
    <p><span type="quote">”Olen iloinen siitä, että valtuutettu on ottanut keskustelustamme ja saamelaiskäräjien tekemistä esityksistä huomioita ja suosituksia raporttiinsa. Pidän erityisen tärkeänä sitä, että valtuutettu kehotti Suomen valtiota harkitsemaan vakavasti saamelaiskäräjien tekemää esitystä perustaa Suomen eduskunnan ja Saamelaiskäräjien edustajien yhteinen työryhmä valmistelemaan Ilo-sopimuksen ratifiointia. Toivon, että valtuutetun viesti otetaan harkintaan valtioneuvostossa kun se keskustelee tänä syksynä Ilo-sopimuksen ratifioinnista”</span>, puheenjohtaja kertoi.</p>
    <p>Lisätietoja: Puheenjohtaja Klemetti Näkkäläjärvi</p>
    <p>Klemetti Näkkäläjärven puhe EN ihmisoikeusvaltuutetulle 12.6.2012</p>
    <p>Euroopan Neuvoston ihmisoikeusvaltuutetun raportti</p>
  </body>
</document>
