<document xml:lang="fin" id="no_id"><header><title>Saamelaiskäräjät osallistuu luonnon monimuotoisuuden viikkoon - Samediggi</title><genre code="admin"/><author><unknown/></author><year>2020</year><wordcount>355</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/05/18/saamelaiskarajat-osallistuu-luonnon-monimuotoisuuden-viikkoon/</origFileName><parallel_text xml:lang="eng" location="the_sami_parliament_participates_in_the_international_week_for_biological_diversity.html"/><parallel_text xml:lang="sme" location="samediggi_oassalasta_luonddu_mangggahamatvuoda_vahkkui.html"/><parallel_text xml:lang="smn" location="samitigge_uasalist_luandu_maanggahamasasvuoda_ookon.html"/><parallel_text xml:lang="sms" location="saa_mte_gg_vuassaatt_luad_maangghammsazvuod_nea_ttla.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät osallistuu luonnon monimuotoisuuden viikkoon</p>
<p>Saamelaiskäräjät osallistuu kansainväliseen luonnon monimuotoisuuden teemaviikkoon 18.-22.5. julkaisemalla videon viikon jokaisena päivänä liittyen luonnon monimuotoisuuteen ja saamelaiskulttuuriin. Viikon teemat on sovellettu saamelaiskulttuuriin, ja tarkoituksena on nostaa saamelaiskulttuurille tärkeitä aiheita liittyen luonnon monimuotoisuuteen sekä siihen liittyvään perinteiseen tietoon.</p>
<p>YK on julistanut toukokuun 22. päivän kansainväliseksi luonnon monimuotoisuuden päiväksi. Päivän tarkoituksena on lisätä ymmärrystä sekä tietoisuutta luonnon monimuotoisuudesta ja sen merkityksestä.</p>
<p>Tänä vuonna luonnon monimuotoisuuden päivä laajenee koko viikoksi. Viikon jokaiselle päivälle on oma luonnon monimuotoisuutta käsittelevä teemansa, jotka linkittyvät kansainvälisen luonnon monimuotoisuutta koskevan työn pääaiheisiin. Viikon aikana ympäri maailman tehdään tehostettua luontoviestintää.</p>
<p type="title">Saamelaiskäräjien teemat viikon jokaiselle päivälle ovat:</p>
<p><em type="italic">Ma 18.5. </em>Perinteinen tieto ja sen merkitys luonnon monimuotoisuudelle. </p>
<p><em type="italic">Ti 19.5. </em>Luonnon monimuotoisuus ja suojelualueet sekä perinteiset elinkeinot. </p>
<p><em type="italic">Ke 20.5. </em>Luonnon monimuotoisuus ja perinteinen ruoka, kalastus sekä ruokaturva. </p>
<p><em type="italic">To 21.5. </em>Luonnon monimuotoisuus ja kulttuuri: käsityö. </p>
<p><em type="italic">Pe 22.5. </em>Toimintaa luonnon monimuotoisuuden köyhtymisen estämiseksi saamelaisesta näkökulmasta. </p>
<p>Somettaa voi tunnisteilla #luonto2020 #monimuotoisuus #luonnonmonimuotoisuus</p>
<p type="title">Taustaa</p>
<p>Biologista monimuotoisuutta koskeva YK:n yleissopimus (The United Nations Convention on Biological Diversity CBD) avattiin allekirjoitettavaksi YK:n ympäristö- ja kehityskonferenssissa (UNCED) Rio de Janeirossa vuonna 1992. Suomi on ratifioinut biodiversiteettisopimuksen vuonna 1994. Biodiversiteettisopimuksen tavoitteena on maapallon ekosysteemien, eläin- ja kasvilajien sekä niiden perintötekijöiden monimuotoisuuden suojelu, luonnonvarojen kestävä käyttö sekä luonnon geenivarojen käytöstä saatavien hyötyjen oikeudenmukainen jako.</p>
<p>Biodiversiteettisopimuksen artikla 8(j) velvoittaa sopimusosapuolia suojelemaan alkuperäiskansojen biodiversiteettiin liittyvää perinteistä tietoa. Artikla määrää, että sopimusosapuolten tulee kansallisen lainsäädäntönsä mukaisesti kunnioittaa, suojella ja ylläpitää biologisen monimuotoisuuden suojelun ja kestävän käytön kannalta merkittävää alkuperäiskansojen ja perinteisen elämänmuodon omaavien paikallisyhteisöjen tietoa, innovaatioita ja käytäntöjä, sekä edistää ja laajentaa niiden soveltamista tämän tiedon innovaatioiden ja käytäntöjen omistajien luvalla ja myötävaikutuksella sekä rohkaista tämän tiedon, innovaatioiden ja käytäntöjen käytöstä saatujen hyötyjen tasapuolista jakamista.</p>
<p>Artikla koskee Suomessa saamelaisia ja se suojaa saamelaisten luonnonkäyttöön liittyvää perinteistä tietoa.</p>
<p>Vuosi 2020 on ns. luonnonmonimuotoisuuden supervuosi. Vuoden aikana on tarkoitus neuvotella uusi luonnon monimuotoisuutta koskeva maailmanlaajuinen kehys (post-2020 global biodiversity framework) sekä järjestää Luonnon monimuotoisuutta koskeva YK:n huippukokous. Kiinassa oli lisäksi tarkoitus järjestää YK:n biodiversiteettisopimuksen osapuolien kokous (CBD COP15), mutta konferenssin järjestäminen siirtyi COVID-19 -pandemian vuoksi ensi vuodelle.</p>
<p type="title">Lisätietoja</p>
<p>puheenjohtaja Tuomas Aslak Juuso, 040 687 3394, tuomas.juuso(at)samediggi.fi</p>
<p>kansainvälisten asioiden sihteeri Inka Saara Arttijeff, 050 574 7629, inka-saara.arttijeff(at)samediggi.fi</p>
</body></document>
