<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjät tapasi oikeusministeri Lindströmin</title><genre code="admin"/><author><unknown/></author><wordcount>146</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1093&amp;lang=finnish</origFileName><parallel_text xml:lang="sms" location="index2.php_option=com_content_task=view_id=1093_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Saamelaiskäräjät tapasi oikeusministeri Lindströmin</p>
<p>Saamelaiskäräjät tapasi oikeusministeri Lindströmin ensimmäisen kerran 7.7.2015 Helsingissä.</p>
<p>Saamelaiskäräjiltä tapaamisessa olivat puheenjohtaja Tiina Sanila-Aikio, I varapuheenjohtaja Heikki Paltto sekä lakimiessihteeri Kalle Varis. Oikeusministeriöstä tapaamisessa olivat ministerin lisäksi hänen erityisavustajansa Leena Riekkola sekä demokratia- ja kieliyksikön johtaja Johanna Suurpää ja neuvotteleva virkamies Camilla Busck-Nielsen.</p>
<p>Tapaamisessa keskusteltiin Saamelaiskäräjien vaalikauden 2012–2015 päätavoitteiden edistämisestä Sipilän hallituksen kanssa. Päätavoitteita ovat mm. ILO 169 -sopimuksen ratifioiminen, pohjoismaisen saamelaissopimuksen hyväksyminen, saamelaiskäräjälain uudistaminen, saamen kielen elvytysohjelman toimeenpano sekä saamelaisten perinteisten elinkeinojen vahvistaminen. Lisäksi keskusteltiin ajankohtaisista asioista, kuten Saamelaiskäräjien tulevista vaaleista sekä Giellagaldu – Saamen kielten ammatti- ja resurssikeskus -hankkeen saamasta, miltei kolmivuotisesta rahoituksesta. Oikeusministerin on seuraavaksi tarkoitus keskustella avainministereiden kanssa saamelaisasioiden edistämisestä vaalikaudella 2015–2019.</p>
<p><span type="quote">”Tapaaminen oli tärkeä keskusteluyhteyden avaamiseksi Sipilän hallituksen kanssa”</span>, toteaa puheenjohtaja Sanila-Aikio. Saamelaiskäräjät näkee hyvän yhteistyön oikeusministerin kanssa välttämättömäksi saamelaisten aseman ja asioiden tehokkaaksi edistämiseksi. <span type="quote">”Toivomme uutta tapaamista oikeusministerin kanssa mahdollisimman pian”</span>, lopettaa I varapuheenjohtaja Heikki Paltto.</p>
</body></document>
