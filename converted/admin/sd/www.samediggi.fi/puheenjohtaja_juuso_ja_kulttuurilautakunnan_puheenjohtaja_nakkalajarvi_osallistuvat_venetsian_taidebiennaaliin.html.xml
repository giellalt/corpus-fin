<document xml:lang="fin" id="no_id"><header><title>Puheenjohtaja Juuso ja kulttuurilautakunnan puheenjohtaja Näkkäläjärvi osallistuvat Venetsian taidebiennaaliin - Samediggi</title><genre code="admin"/><author><unknown/></author><year>2022</year><wordcount>265</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/04/21/puheenjohtaja-juuso-ja-kulttuurilautakunnan-puheenjohtaja-nakkalajarvi-osallistuvat-venetsian-taidebiennaaliin/</origFileName><parallel_text xml:lang="sme" location="sagajodiheaddji_juuso_ja_kulturlavdegotti_sagajodiheaddji_nakkalajarvi_oassalastiba_venetsia_daiddabiennalii.html"/><parallel_text xml:lang="smn" location="saavajodetteijee_juuso_ja_kulttuurlavdikode_saavajodetteijee_nakkalajarvi_uasalistev_venetsia_taaidabiennaalan.html"/><parallel_text xml:lang="sms" location="saaggjaa_dteei_juuso_da_kulttuurlu_vddkaa_dd_saaggjaa_dteei_nakkalajarvi_vuassa_tte_venetsia_ceapposbiennaa_le.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puheenjohtaja Juuso ja kulttuurilautakunnan puheenjohtaja Näkkäläjärvi osallistuvat Venetsian taidebiennaaliin</p>
<p><em type="italic">Saamelaiskäräjien puheenjohtaja Tuomas Aslak Juuso ja Saamelaiskäräjien kulttuurilautakunnan puheenjohtaja Pirita Näkkäläjärvi osallistuvat Venetsian taidebiennaaliin 21.4.-23.4. Nyt ensimmäistä kertaa taidebiennaalin kansallisessa paviljongissa on ainoastaan saamelaistaiteilijoita ja myös ensimmäistä kertaa saamelaiset ovat kansana edustettuna paviljongissa. </em></p>
<p>Saamelaiskäräjien puheenjohtaja Tuomas Aslak Juuso iloitsee saamelaistaiteen vahvasta edustuksesta Venetsian taidebiennaalissa.</p>
<p>– Minulla on ilo osallistua Venetsian biennaaliin yhdessä muiden Saamelaiskäräjien edustajien kanssa. On tärkeää tukea saamelaistaiteilijoita ja pyrkiä edesauttamaan heidän tilaansa maailman taideareenoilla, sanoo Juuso.</p>
<p>Saamelaistaiteilijat Pauliina Feodoroff, Máret Ánne Sara ja Anders Sunna muuttavat Venetsian 59. taidebiennaalin Pohjoismaisen paviljongin Saamen paviljongiksi. Muutos Saamen paviljongiksi juhlistaa saamelaisen alkuperäiskansan taidetta ja suvereniteettiä.</p>
<p>Saamelainen parlamentaarinen neuvosto ja Office for Contemporary Art Norway (OCA) järjestävät Saamen paviljongin avajaiset torstaina 21.4. Suomen Saamelaiskäräjien edustajat puheenjohtaja Tuomas Aslak Juuso ja kulttuurilautakunnan puheenjohtaja Pirita Näkkäläjärvi osallistuvat avajaisiin yhdessä Norjan ja Ruotsin Saamelaiskäräjien edustajien kanssa .</p>
<p>Saamelaiskäräjien kulttuurilautakunnan puheenjohtaja Pirita Näkkäläjärven mielestä yhteiskunnan on tärkeää kuunnella taiteilijoita.</p>
<p>– Taiteilijoilla on kykyä ja rohkeutta kysyä kysymyksiä ja esittää näkökulmia, jotka muuten saattaisivat jäädä näkymättömiin. Venetsian biennaalissa saamelaistaiteilijat nostavat koko maailman tietoisuuteen ratkaisemattoman kysymyksen saamelaisten maaoikeuksista, Näkkäläjärvi sanoi.</p>
<p>Saamen paviljongin taidenäyttelyn on tuottanut ryhmä, jossa ovat mukana saamelainen tutkija Liisa-Rávná Finbog, saamelainen luonnonsuojelija ja käsityöntekijä Beaska Niillas ja OCA:n johtaja Katya García-Antón. Ryhmän avustajina toimivat Martina Petrelli, Liv Brissach ja Raisa Porsanger. OCA on Pohjoismaisen paviljongin pääedustaja vuonna 2022.</p>
<p>Venetsian taidebiennaali on joka toinen vuosi järjestettävä nykytaiteen kansainvälinen suurkatselmus. Biennaali koostuu pääosin näyttelyistä valtioiden vuosien saatossa rakennuttamissa paviljongeissa. Ensimmäinen Venetsian taidebiennaali järjestettiin vuonna 1895.</p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p>Pirita Näkkäläjärvi Kulttuurilautakunnan puheenjohtaja 040 3577 006 pirita.nakkalajarvi@gmail.com</p>
</body></document>
