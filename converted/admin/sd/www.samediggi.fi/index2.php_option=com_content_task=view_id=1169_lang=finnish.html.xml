<document xml:lang="fin" id="no_id">
  <header>
    <title>Samediggi - Saamelaiskäräjät - 2.1.2016: Navajot ja Burman kansat Kaamoskuvien kajossa</title>
    <genre code="admin"/>
    <author>
      <unknown/>
    </author>
    <wordcount>322</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=1169&amp;lang=finnish</origFileName>
    <parallel_text xml:lang="sme" location="index2.php_option=com_content_task=view_id=1169_lang=davvi.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>2.1.2016: Navajot ja Burman kansat Kaamoskuvien kajossa</p>
    <p>Yhdysvaltain dinét eli navajot ja Burman (Myanmarin) pienet kansat kertovat tarinoitaan Skábmagovat-elokuvafestivaalilla Inarissa 21.–24. tammikuuta 2016.</p>
    <p>Navajot ovat tehneet elokuvia jo pitkään, mutta Burmassa vasta muutaman vuoden sotilasvallan hiljalleen väistyessä. Festivaalin päävieraana on pitkän linjan navajo-ohjaaja Blackhorse Lowe, jonka tuotannosta nähdään ohjelmistossa laaja otos, useiden nuorempien tekijöiden töiden ohella. Paikalle saapuu myös kachin-ohjaaja Seng Mai Kinraw Burmasta.</p>
    <p>Skábmagovat tarjoaa myös pioneeritöitä, kuten ensimmäisen alkuperäiskansojen kielellä tehdyn elokuvan Bangladeshista (Aung Rakhinen Polkupyöräni) ja ensimmäisen ainujen tarinaan pohjaavan animaation Japanista (Tune Sugiharan Shichigorosawan kettu). Ensimmäinen laatuaan on myös krimintataarinkielinen pitkä elokuva, Ahtem Seytablaevin Haytarma, joka kertoo Krimin tataarikansan pakkosiirrosta Keski-Aasiaan keväällä 1944. Kanadasta on luvassa mm. kaksi mainiota, Lars von Trierin innoittamaa Embargo-elokuvasarjaa. Niissä joukko alkuperäiskansojen ohjaajia joutui tekemään elokuvansa toistensa määrittelemin ehdoin. Tyylilajit vaihtelevat komediasta kauhuun ja pienoismusikaaliin.</p>
    <p><em type="italic">Saamelaiselokuvaa Sundancelta ja vaikenemisesta </em> </p>
    <p>Suvi Westin uusi 70-minuuttinen dokumentti Spárrooabbán on henkilökohtainen elokuva hänen siskostaan, jonka valitsema tie on konservatiivisessa saamelaisyhteisössä tabu: rakkaus toiseen naiseen.</p>
    <p>Vastauksia ja hyväksyntää etsiessään he törmäävät vaikenemisen muuriin.</p>
    <p>Ohjelmistossa on myös Amanda Kernellin lyhytfilmi Stoerre vaerie (Suuri tunturi), ensimmäinen saamelaiselokuva, joka on valittu maineikkaan Sundance-festivaalin ohjelmistoon Yhdysvalloissa. Lokakuussa elokuva voitti lyhytfilmien sarjan ImagineNative-festivaalilla Kanadan Torontossa.</p>
    <p><em type="italic">Saamelaisteatteri vauhdittaa avajaisiltaa </em> </p>
    <p>Festivaalin avajaiset pidetään Lastenpäivän jatkoksi torstai-iltana 21.1. festivaalin maineikkaassa Revontuliteatterissa. Avajaisten jälkeen Kiirunan saamelaisteatteri esittää kulttuurikeskus Sajoksessa uuden näytelmänsä Reaktor. Se kuvaa, miten Suomen seitsemännen ydinvoimalan reaktori Inarissa räjähtää ja asettaa hengissä selvinneet suurten kysymysten äärelle. Kenneth Hættan kirjoittaman näytelmän on ohjannut Anita Suikkari, ja se tekstitetään suomeksi.</p>
    <p><em type="italic">Skábmagovat-elokuvafestivaalin järjestävät Saamelaistaiteen tukiyhdistys yhteistyössä Saamelaismuseo ja luontokeskus Siidan, alkuperäiskansojen elokuvakeskus Skábman, Saamelaisalueen koulutuskeskuksen ja YLE Sápmin kanssa. </em> </p>
    <p>Festivaalin suojelijana toimii Jenni Haukio.</p>
    <p>Koko ohjelmistoon voi tutustua osoitteessa: www.skabmagovat.fi</p>
    <p><em type="italic">Lisätietoja </em> </p>
    <p>Jorma Lehtola Taiteellinen johtaja +358 50 414 4349</p>
    <p xml:lang="smn">Anne Kirste Aikio Festivaalijohtaja +358 40 768 1689</p>
    <p>Festivaalin rahoittavat: Suomen Saamelaiskäräjät – Inarin kunta – Opetus- ja kulttuuriministeriö – Suomen kulttuurirahasto – Taiteen edistämiskeskus – Koneen säätiö – Jenny ja Antti Wihurin rahasto – Saamelaisneuvosto – Lapin rahasto</p>
  </body>
</document>
