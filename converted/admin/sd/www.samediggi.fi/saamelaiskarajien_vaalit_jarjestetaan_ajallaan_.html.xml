<document xml:lang="fin" id="no_id"><header><title>Saamelaiskäräjien vaalit järjestetään ajallaan  - Samediggi</title><genre code="admin"/><author><unknown/></author><year>2019</year><wordcount>297</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/06/27/saamelaiskarajien-vaalit-jarjestetaan-ajallaan/</origFileName><parallel_text xml:lang="sme" location="samedikki_valggat_ordnejuvvojit_aigetavvala_mielde.html"/><parallel_text xml:lang="smn" location="samitige_vaaljah_uarnejuvvojeh_aigitaavlu_mield.html"/><parallel_text xml:lang="sms" location="saa_mtee_gg_vaal_tuaimtet_ai_jstes_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien vaalit järjestetään ajallaan</p>
<p>Hallituksen esitys eduskunnalle laiksi saamelaiskäräjistä annetun lain muuttamisesta ei edennyt ennen eduskunnan kesätauon alkamista . Saamelaiskäräjien vaalit toimitetaan siten aikataulun mukaisesti 2.9.-30.9.2019. <span type="quote">”Tilanne olisi voitu korjata vaalien lykkäämisellä, mutta nyt keskitymme vaaleihin ja tekemään niistä saamelaisten omat vaalit”</span>, kommentoi I varapuheenjohtaja Heikki Paltto tilannetta.</p>
<p><span type="quote">“Valtiolla olisi ollut mahdollisuus viedä asiaa eteenpäin toukokuusta asti, käytyään neuvotteluja  YK:n  ihmisoikeuskomitean ratkaisujen johdosta Saamelaiskäräjien kanssa”</span>, jatkaa  Paltto  .</p>
<p>Saamelaiskäräjien kokous päätti   18.6.2019 esittää  valtioneuvostolle, että valtioneuvosto tekisi Suomen eduskunnalle kiireellisenä käsiteltävän lakiehdotuksen  , jolla saamelaiskäräjien vaaleja koskevia säädöksiä muutettaisiin.  Esityksen mukaan  seuraavia saamelaiskäräjien vaaleja  olisi  lykätty saamelaiskäräjälain 3 §:n muuttamiseksi tarpeellisen ajan.</p>
<p><span type="quote">”Saamelaiset odottivat, että hallitusohjelmassa olevat kirjaukset kansainvälisten ihmisoikeussopimusten noudattamisesta sekä saamelaisten oikeuksien kunnioittamisesta olisivat johtaneet käytännön tekoihin”</span>  <em type="italic">,  </em>sanoo  II varapuheenjohtaja Tuomas Aslak Juuso. Rinteen hallitusohjelman mukaan valtio on sitoutunut kunnioittamaan ja edistämään alkuperäiskansa saamelaisten kielellisiä ja kulttuurisia oikeuksia. Lisäksi hallitusohjelmassa mainittiin hallituksen selvittävän pikaisella aikataululla saamelaiskäräjävaalien ajankohtaan liittyvä kysymys.   </p>
<p>Saamelaiskäräjät on hakenut purkua  korkeimman hallinto-oikeuden päätöksiin (KHO) koskien vuosien 2011 ja 2015 saamelaiskäräjien vaaliluetteloa. <span type="quote">”Voi vain toivoa, että myös KHO ymmärtää ja hyväksyy purkuhakemuksen YK:n ihmisoikeuskomitean antamien päätösten jälkeen”</span>,  jatkaa  Juuso.</p>
<p>Taustalla  on  YK:n ihmisoikeuskomitean helmikuussa 2019 antamat kaksi ratkaisua  , joiden mukaan Suomen tulee arvioida uudelleen saamelaisen määritelmä sen varmistamiseksi, että edellytykset äänioikeudelle saamelaiskäräjien vaaleissa määritellään ja niitä sovelletaan kunnioittaen saamelaisten oikeutta käyttää sisäistä itsemääräämisoikeuttaan kansal  ais- ja poliittisia oikeuksia koskevan yleissopimuksen mukaisesti.</p>
<p type="title">Saamelaiskäräjien vaalit 2019</p>
<p>Saamelaiskäräjien vaalit toimitetaan 2.9.-30.9.2019.  Ehdokkaan asettaminen  on tehtävä vaalilautakunnalle viimeistään elokuun 2. päivänä. Ehdokkaan saamelaiskäräjien vaaleissa voi asettaa vähintään kolme henkilöä, jotka on merkitty äänioikeutetuksi saamelaiskäräjien vaaliluetteloon. Ehdokasasettelua varten täytetään valitsijayhdistyksen perustamisasiakirja ja ehdokkaan suostumuslomake, jotka allekirjoitettuna on palautettava vaalilautakunnalle viimeistään elokuun 2. päivänä 2019 ennen klo 16.00.</p>
<p>www.samediggi.fi/vaalit-2019/</p>
<p><em type="bold">Lisätietoja:  </em> </p>
<p>I varapuheenjohtaja Heikki  Paltto, 040 756 9075, heikki.paltto(at)samediggi.fi</p>
<p>II varapuheenjohtaja Tuomas Aslak Juuso, 040 187 1331, tuomas.juuso(at)samediggi.fi</p>
</body></document>
