<document xml:lang="fin" id="no_id"><header><title>Saamelaiskäräjät ilmoittaa haettavaksi kulttuurisihteerin viran - Samediggi</title><genre code="admin"/><author><unknown/></author><year>2022</year><wordcount>145</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/02/27/saamelaiskarajat-ilmoittaa-haettavaksi-kulttuurisihteerin-viran/</origFileName><parallel_text xml:lang="sme" location="samediggi_almmuha_ohcan_lahkai_kulturcalli_virggi.html"/><parallel_text xml:lang="smn" location="samitigge_almoot_uuccamnaal_kulttuurcallee_virge.html"/><parallel_text xml:lang="sms" location="saa_mte_gg_i_lmmat_ooccamnalla_kulttuurpiisar_vee_rj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät ilmoittaa haettavaksi kulttuurisihteerin viran</p>
<p>Kulttuurisihteerin tehtävät on määritelty Saamelaiskäräjien työjärjestyksessä 24 §:ssä. Kulttuurisihteerin tehtävänä on mm. valmistella saamelaisten kulttuuria koskevia asioita, hoitaa saamelaisen kulttuurimäärärahan hallinnointiin kuuluvia tehtäviä sekä toimia kulttuurilautakunnan esittelijänä ja sihteerinä. Työ alkaa 2.5.2019. Viran sijoituspaikkana on Saamelaiskäräjien toimipaikka saamelaisten kotiseutualueella.</p>
<p>Säädösperusteisena kelpoisuusvaatimuksena on viran edellyttämä koulutus ja lisäksi vaaditaan saamen kielen taitoa (asetus 1727/95). Viran menestyksellinen hoitaminen edellyttää hyvää saamelaiskulttuurin, saamelaisen perinteisen tiedon ja hallinnollisten tehtävien tuntemusta sekä hyviä yhteistyö- ja vuorovaikutustaitoja. Odotamme myös valmiutta itsenäiseen työskentelyyn, hyvää organisointi- ja paineensietokykyä.</p>
<p>Palkkaus määräytyy Saamelaiskäräjien palkkausjärjestelmän vaativuustason IV/II mukaan (peruspalkka 2596,52 euroa/kk). Peruspalkan lisäksi maksetaan työkokemuksen mukaan määräytyvät kokemuslisät sekä saamelaisalueella työskennellessä 24 %:n saamelaisalueen lisä. Virkasuhteessa noudatetaan kuuden kuukauden koeaikaa.</p>
<p>Hakemus todistuksineen tulee toimittaa Saamelaiskäräjien sihteeristöön 28.3.2019 klo 16.00 mennessä osoitteella info@samediggi.fi Lisätietoja työstä antaa hallintopäällikkö Pia Ruotsala-Kangasniemi puh. 010 839 3106. Saamelaiskäräjien toimintaan voi tutustua nettiosoitteessa www.samediggi.fi</p>
<p>Inarissa 27.2.2019 Saamelaiskäräjät</p>
</body></document>
