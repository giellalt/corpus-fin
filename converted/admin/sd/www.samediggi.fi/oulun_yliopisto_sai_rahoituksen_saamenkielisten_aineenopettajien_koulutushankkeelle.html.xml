<document xml:lang="fin" id="no_id"><header><title>Oulun yliopisto sai rahoituksen saamenkielisten aineenopettajien koulutushankkeelle - Samediggi</title><genre code="admin"/><author><unknown/></author><year>2018</year><wordcount>217</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/06/15/oulun-yliopistolle-rahoitus-saamenkielisten-aineenopettajien-koulutushankkeelle/</origFileName><parallel_text xml:lang="sme" location="oulu_universitehta_oaccui_ruhtadeami_samegielat_avnnasoahpaheddjiid_skuvlenprosektii.html"/><parallel_text xml:lang="smn" location="oulu_ollaopattah_finnejii_ruttadem_samikielalij_amnasmattaatteijei_skovlimhaava_varas.html"/><parallel_text xml:lang="sms" location="oulu_universitetta_teaggtos_saa_mkiollsaz_aaunasu_ctee_li_skooultosha_ngkko_sse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Oulun yliopisto sai rahoituksen saamenkielisten aineenopettajien koulutushankkeelle</p>
<p>Opetus- ja kulttuuriministeriö myönsi Oulun yliopistolle 750 000 euron hankerahoituksen saamenkielisten aineenopettajien koulutushankkeelle. Hankehakijana oli Oulun yliopiston Giellagas-instituutti ja yhteistyökumppaneina kasvatustieteiden tiedekunta, Saamelaisalueen koulutuskeskus ja Saamelaiskäräjät. – Hankerahoitus on todella iloinen uutinen, toteaa Saamelaiskäräjien puheenjohtaja Tiina Sanila-Aikio. Puute saamenkielisistä opettajista on ollut kauan tiedossamme ja työlistan kärjessä. Opettajatilanteen parantaminen mainitaan myös Saamelaiskäräjien vaalikauden toimintaohjelmassa .</p>
<p>Saamelaiskäräjät toteutti lokakuussa esiselvityksen saamenkielisten opettajien saatavuudesta, tilanteesta ja koulutustarpeista. – Saamenkielisistä opettajista on huutava pula, koska ensimmäisten sukupolvien opettajat ovat jääneet tai jäämässä eläkkeelle ja uusia opettajia valmistuu liian hitaasti, kertoo Saamelaiskäräjien koulutussihteeri Ulla Aikio-Puoskari. – Suurin pula on juuri saamenkielisistä aineenopettajista. Aineenopettajapula on ollut yksi merkittävimmistä esteistä saamenkielisen opetuksen laajentamiseksi perusopetuksen yläluokilla. Suunnitellun hankkeen tarkoituksena on toisaalta mahdollistaa jo kelpoisille opettajille saamen kielten opiskelu ja saamenkielinen opetustyö, toisaalta mahdollistaa saamenkielistä opetusta hoitaville epäpäteville henkilöille aineenopettajan kelpoisuuden hankkiminen.</p>
<p>Opetus- ja kulttuuriministeriö myönsi opettajankoulutuksen kehittämishankkeisiin yhteensä 12 milj. euroa. Erityisavustusten tavoitteena on Opettajankoulutuksen kehittämisohjelman toimeenpanon edistäminen. Avustusta myönnettiin opetus- ja kulttuuriministeriön toimialaan kuuluville yliopistoille ja ammattikorkeakouluille, joilla on opettajankoulutustehtävä. Erityisiä valtionavustuksia myönnettiin yhteensä 12,7 miljoonaa euroa 1-3-vuotisiin hankkeisiin, jotka käynnistyvät vuonna 2018. Hankkeilla uudistetaan opettajien perus-, perehdyttämis- ja täydennyskoulutusta sekä vahvistetaan korkeakoulujen ja koulutuksen järjestäjien yhteistoimintaa. Rahoitettavat 25 kehittämishanketta ovat osa opettajankoulutuksen kehittämisohjelmaa.</p>
<p>OKM:n tiedote 15.6.2018: https://minedu.fi/avustukset/avustus/-/asset_publisher/%20korkeakoulujen-opettajankoulutuksen-kehittamishankke-2</p>
<p><em type="italic">Lisätietoja: </em> </p>
<p>Koulutussihteeri Ulla Aikio-Puoskari, ulla.aikio-puoskari(at)samediggi.fi, 010 8393 112</p>
</body></document>
