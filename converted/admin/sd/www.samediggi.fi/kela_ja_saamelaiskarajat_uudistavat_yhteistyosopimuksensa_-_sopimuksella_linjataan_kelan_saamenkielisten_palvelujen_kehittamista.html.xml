<document xml:lang="fin" id="no_id"><header><title>Kela ja saamelaiskäräjät uudistavat yhteistyösopimuksensa – sopimuksella linjataan Kelan saamenkielisten palvelujen kehittämistä - Samediggi</title><genre code="admin"/><author><unknown/></author><year>2021</year><wordcount>289</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/11/18/kela-ja-saamelaiskarajat-uudistavat-yhteistyosopimuksensa-sopimuksella-linjataan-kelan-saamenkielisten-palvelujen-kehittamista/</origFileName><parallel_text xml:lang="sme" location="kela_ja_samediggi_odasmahttet_oktasasbargosoahpamusa_-_soahpamusain_linnjaduvvo_kela_samegielat_balvalusaid_ovddideapmi.html"/><parallel_text xml:lang="smn" location="kela_ja_samitigge_udasmiteh_oovtastpargosopamus_-_sopamussain_linjejeh_kela_samikielalij_palvalusai_ovdedem.html"/><parallel_text xml:lang="sms" location="kela_da_saa_mte_gg_oodee_ohttaztuajjsuappmoozzas_-_suappmoozzin_li_njjeet_kela_saa_mkiollsaz_kaazzkoozzi_ooudasviikkmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kela ja saamelaiskäräjät uudistavat yhteistyösopimuksensa – sopimuksella linjataan Kelan saamenkielisten palvelujen kehittämistä</p>
<p><em type="italic">Kela ja saamelaiskäräjät neuvottelevat yhteistyöstä saamelaisten sosiaaliturvan parantamiseksi. Inarissa järjestettävässä tapaamisessa uudistetaan myös Kelan ja saamelaiskäräjien 30 vuotta täyttävä yhteistyösopimus. </em></p>
<p>Kelan ja saamelaiskäräjien edustajat tapaavat Inarissa saamelaiskulttuurikeskus Sajoksessa torstaina 18.11. Tapaamisen tarkoituksena on neuvotella siitä, miten Kela ja saamelaiskäräjät voivat yhdessä edistää saamelaisten sosiaaliturvan ja saamen kielilain toteutumista Kelan palveluissa.</p>
<p>Tapaamisessa uudistetaan samalla Kelan ja saamelaiskäräjien 30 vuotta täyttävä yhteistyösopimus. Kela on ollut ensimmäisiä julkisen palvelun toimijoita, joka on tehnyt palvelujen kehittämistä koskevan yhteistyösopimuksen saamelaiskäräjien kanssa.</p>
<p>Kelan pääjohtaja <em type="italic">Outi Antila </em>osallistuu neuvotteluihin Inarissa. Antila pitää yhteistyötä saamelaiskäräjien kanssa tärkeänä, koska se auttaa Kelaa seuraamaan systemaattisesti yhdenvertaisen asioinnin toteutumista. </p>
<p>– Uusi sopimus linjaa aiempaa tarkemmin ja laajemmin Kelan saamenkielisten palvelujen kehittämistavoitteita, kertoo Antila.</p>
<p>– Kelan ja saamelaiskäräjien yhteistyösopimus luo pohjan todellisen yhdenvertaisuuden toteutumiseen käytännössä. On merkittävää, että saamelainen voisi tulevaisuudessa hoitaa Kela-asiansa omalla äidinkielellään – myös sähköisesti, toteaa saamelaiskäräjien I varapuheenjohtaja <em type="italic">Anni Koivisto </em>. </p>
<p>Kelan ja saamelaiskäräjien uudistetussa yhteistyösopimuksessa sovitaan mm. seuraavista asioista:</p>
<list><p type="listitem">Kela pyrkii suunnitelmallisesti edistämään saamen kielilain toteutumista käytännössä.</p>
<p type="listitem">Kela kehittää aktiivisesti saamenkielisiä palveluja, mukaan lukien verkkoasiointia.</p>
<p type="listitem">Kela kääntää saameksi lomakkeita ja sähköisen asioinnin asiakirjoja.</p>
<p type="listitem">Kela viestii saamenkielisistä palveluista säännöllisesti.</p>
<p type="listitem">Saamelaiskäräjät kannustaa saamenkielisiä käyttämään Kelan saamenkielisiä palveluja.</p>
<p type="listitem">Kela huomioi rekrytoinnissa saamen kielen taidon ja kulttuuriosaamisen.</p>
</list><p>Kela on viime vuosina kehittänyt aktiivisesti saamenkielisiä palvelujaan. Kela julkaisi saamenkieliset verkkosivut 2019–2020 ja tarjoaa myös Elämässä.fi-sivustolla asiointivinkkejä saameksi. Lisäksi Kelalla on tulostettavia esitteitä ja 30 etuuslomaketta saameksi. Kela tarjoaa päivittäin puhelin- ja etäpalvelua pohjoissaameksi. Kelassa on työskennellyt myös saamenkielisen viestinnän asiantuntija vuodesta 2020 lähtien.</p>
<p>Seuraavaa Kelan ja saamelaiskäräjien tapaamista isännöi Kela, ja tapaaminen järjestetään Helsingissä marraskuussa 2022.</p>
<p type="title">Lisätietoa medialle</p>
<p>Antti Jussila, Kela, asiakkaan lähipalvelujen tulosyksikön johtaja, p. 040 834 5703</p>
<p>Anni Koivisto, saamelaiskäräjien I varapuheenjohtaja, anni.koivisto@samediggi.fi, p. 040 415 5969</p>
</body></document>
