<document xml:lang="fin" id="no_id"><header><title>Saamen kielten edistämistyölle lisärahaa, myös Sámi Giellagáldun rahoitus varmistui vuodelle 2019 - Samediggi</title><genre code="admin"/><author><unknown/></author><year>2019</year><wordcount>232</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/12/18/saamen-kielten-edistamistyolle-lisarahaa-myos-sami-giellagaldun-rahoitus-varmistui-vuodelle-2019/</origFileName><parallel_text xml:lang="sme" location="samegielaid_ovddidanbargui_lassiruhta_maiddai_sami_giellagaldu_ruhtadeapmi_nannejuvvui_jahkai_2019.html"/><parallel_text xml:lang="smn" location="samikielai_ovdedempaargon_laseruudah_meid_saami_kielakaldee_ruttadem_visasmui_ihan_2019.html"/><parallel_text xml:lang="sms" location="saa_mkioli_oou_deemtuojju_laa_ssteaggtos_saa_m_kiollka_lddi_teaggtoozz_se_ra_vvje_eeggas_2019.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamen kielten edistämistyölle lisärahaa, myös Sámi Giellagáldun rahoitus varmistui vuodelle 2019</p>
<p>Eduskunnan valtionvarainvaliokunta esittää lisärahoitusta saamen kielten edistämistyölle vuodelle 2019. Valtionvarainvaliokunnan esityksen mukaan lisää rahaa tulisi saamelaisten kulttuuri- ja kielipesätoimintaan ja Sami Giellagaldun ympärivuotiseen toiminnan turvaamiseksi. <em type="italic">Sámi Giellagaldun rahoitus on ollut epävarmaa. </em></p>
<p>Sámi Giellagáldun toiminta Suomessa voi jatkua suunnitelmien mukaisesti koko vuoden 2019. Eduskunnan vuoden 2019 valtion talousarviossa ehdotetaan 184 000 euroa kieliyhteistyöhön. Tämän lisäksi eduskunnan valtiovarainvaliokunta on esittänyt 190 000 euroa valtion vuoden 2019 budjettiin tehtävistä lisämäärärahoista eli niin sanotuista joululahjarahoista Sámi Giellagáldun toimintaan. Rahoituksen turvin Saamelaiskäräjät voi palkata Sámi Giellagálduun kielityöntekijät koltan-, inarin- ja pohjoissaameen koko vuodeksi, joka mahdollistaa kielineuvonnan jatkumisen läpi vuoden. Myös sanasto- ja normitussuosituksia antavat koltan-, inarin- ja pohjoissaamen kielijaostot voivat jatkaa työtänsä koko vuoden. Rahoituksen turvin voidaan myös palkata toimistosihteeri.</p>
<p>Valtionvarainvaliokunta esittää myös ns. joululahjarahoista Saamelaiskäräjien esityksen mukaisesti 100 000 euron lisäyksen saamelaisten kulttuuri- ja kielipesätoimintaan. Lisäys nostaisi saamelaisten kulttuuri-ja kielipesätoimintaan varatun rahoituksen vuoden 2018 tasolle ja on uuden esityksen mukaisesti yhteensä 1,2 miljoonaa euroa. Lisäyksellä pystytään turvaamaan kaikkien nykyisten kulttuuri- ja kielipesien toiminta, mutta myös kehittämään toimintaa.</p>
<p>Valtiovarainvaliokunnan talousarvion lisäykset käsitellään eduskunnassa vuoden 2019 valtion talousarvion käsittelyn yhteydessä ennen joulua.</p>
<list><p type="listitem">Saamelaiskäräjät jatkaa määräaikaisen koltansaamen, inarinsaamen ja pohjoissaamen kielityöntekijän hakuaikaa 31.12.2018 saakka</p>
<p type="listitem">Saamelaiskäräjät hakee määräaikaista toimistosihteeriä</p>
</list><p type="title">Lisätietoja:</p>
<p>Puheenjohtaja Tiina Sanila-Aikio puh. p. 050 300 1780, tiina.sanila-aikio(at)samediggi.fi</p>
<p>Kieliturvasihteeri Anne Kirste Aikio p. 010 839 3124, anne-kirste.aikio@samediggi.fi</p>
<p>Ma. saamen kieliasiain sihteeri Marko Marjomaa p. 010 839 3183, marko.marjomaa@samediggi.fi</p>
</body></document>
