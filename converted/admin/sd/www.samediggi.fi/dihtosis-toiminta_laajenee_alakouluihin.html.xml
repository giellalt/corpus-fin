<document xml:lang="fin" id="no_id"><header><title>Dihtosis-toiminta laajenee alakouluihin - Samediggi</title><genre code="admin"/><author><unknown/></author><year>2021</year><wordcount>435</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/21/dihtosis-toiminta-laajenee-alakouluihin/</origFileName><parallel_text xml:lang="sme" location="dihtosis-doaibma_viidana_vuolleskuvllaide.html"/><parallel_text xml:lang="smn" location="dihtosis-toima_vijdan_vyeliskovlaid.html"/><parallel_text xml:lang="sms" location="dihtosis-tuaimmjummus_veiddan_vue_llskooulid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dihtosis-toiminta laajenee alakouluihin</p>
<p>Saamelaiskäräjien nuorisoneuvoston ja Nuorten Akatemian Dihtosis-hanke on välittänyt saamelaistietoa ja tarjonnut toiminnallisia työpajoja yläkouluille sekä toisen asteen oppilaitoksille jo kahden vuoden ajan. Nyt hanke laajenee myös alakouluihin!</p>
<p type="title">Työpajat</p>
<p>Syksyn aikana Dihtosis-hankkeessa on kierretty alakouluissa, testattu eri harjoituksia ja räätälöity työpajoja siten, että ne soveltuvat niin alakoulun pienemmille lapsille kuin vanhemmillekin oppilaille. Työpajoissa lapset esimerkiksi tutkivat sanoja ja kuvia, pelaavat tietokilpailua tai tutustuvat videoiden muodossa saamenpukuihin. Alakoulujen pienimmät voivat tutustua aiheeseen myös värityskuvien, perinteisten tarinoiden sekä laulun ja leikin kautta.</p>
<p>Alakouluille työpajan voi tilata 45 minuutin maistiaisena, mutta sen voi halutessaan ottaa myös pidempänä tuplatuntina ja tauottaa välitunnilla. Dihtosis -työpajat ovat tilattavissa sekä etä- että lähivierailuina. Etävierailuja toteutetaan valtakunnallisesti; lähivierailun voi tilata pääkaupunkiseudulle, Turkuun, Jyväskylään, Ouluun ja Rovaniemelle sekä näiden lähiseuduille.</p>
<p type="title">Pieni peli saamelaisista</p>
<p>Työpajojen lisäksi hankkeessa on syksyllä kehitetty uusi peli 4–6-luokkalaisille. Pieni peli saamelaisista tarjoaa perustietoa siitä, keitä saamelaiset ovat ja mitkä piirteet tekevät heidän kulttuuristaan ainutlaatuisen. Pelitehtävät käsittelevät muun muassa historiaa, saamelaisaluetta, kieliä, saamenkielisiä lasten ohjelmia, saamenpukua ja saamelaismusiikkia.</p>
<p>Lisäksi Dihtosis-hankkeen materiaalivalikoimasta löytyy yhä Sukellus saamelaiskulttuuriin -peli, jossa mennään hieman pintaa syvemmälle. Yläkouluille ja toiselle asteelle suunnatussa pelissä käsitellään perustiedon lisäksi muun muassa alkuperäiskansoja, kulttuurista omimista sekä saamelaisten kokemaa syrjintää. Peli julkaistaan myös pohjoissaameksi alkuvuodesta.</p>
<p>Molemmat mobiilipelit toimivat Seppo-alustalla. Ne ovat oppilaitoksille ja muille nuorten ryhmille täysin maksuttomia, eikä tilaajalla tarvitse olla valmiiksi Seppo-lisenssiä. Pelin pelaaminen kestää tunnin verran.</p>
<p type="title">Saamelaistiedolle tarvetta</p>
<p>Perusopetuksen opetussuunnitelman perusteet pohjautuvat arvomaailmaan, jonka kantavina voimina mainitaan muun muassa yhdenvertaisuus, ihmisoikeuksien kunnioittaminen ja kulttuurisen moninaisuuden rikkaus. Näin ollen myös monipuolinen saamelaistieto ja sen linkittäminen Suomen historiaan ja nykypäivään on opetuksessa tärkeää.</p>
<p>Saamelaislapset ja -nuoret saavat peruskoulussa hyvin vähän tarttumapintaa omaan kulttuuriinsa. Tuoreen opetus- ja kulttuuriministeriön tilaaman <em type="italic">selvityksen </em>mukaan saamelaistietoa ei juurikaan löydy oppikirjoista, ja toisinaan tieto on väärää. Oppikirjat saattavat muun muassa sisältää kuvia <span type="quote">”saamenpuvuista”</span>, jotka eivät ole aitoja. </p>
<p>Saamelaiskäräjien ja Nuorten Akatemian Dihtosis-hanke paikkaa tätä aukkoa. Hanketta toteutetaan yhdessä Saamelaiskäräjien nuorisoneuvoston kanssa. Saamelaisnuorilla on merkittävä rooli sekä hankkeen suunnittelussa, kehittämisessä että sen toteuttamisessa. Kaikki tieto, kuvat ja videot, jotka ovat mukana Dihtosis-hankkeen materiaaleissa ovat saamelaisnuorten valitsemia tai hyväksymiä.</p>
<p type="title">Kuinka juhlia kansallispäivää?</p>
<p>Kannustamme kaikkia oppilaitoksia juhlimaan saamelaisten kansallispäivää 6.2.! Jos tilaat ajoissa, ehdit vielä saada työpajan luokallesi juhlapäivän tienoille. Myös peli on innostava tapa oppia uutta. Pelien monipuoliset tehtävät herättävät keskustelua vielä tunnin jälkeenkin. Kansallispäiväksi on myös tarjolla saamelaiskulttuuria käsittelevä tietovisa –aamunavaus.</p>
<p><em type="italic">Täältä voit tilata pelit ja kouluvierailut </em></p>
<p><em type="italic">Täältä voit ladata aamunavauksen kansallispäiväksi </em></p>
<p>Dihtosis-hanketta rahoittaa opetus- ja kulttuuriministeriö. Hankeaika: 1.9.2020-30.6.2021.</p>
<p type="title">Lisätietoja:</p>
<p><em type="italic">Saamelaiskäräjät </em></p>
<p>Nuorisoneuvoston puheenjohtaja Anni-Sofia Niittyvuopio, puh 040 7082 072, anni-sofia.niittyvuopio(at)samediggi.fi</p>
<p>Nuorisosihteeri Elli-Marja Hetta puh. 010 8393134, elli-marja.hetta(at)samediggi.fi</p>
<p><em type="italic">Nuorten Akatemia </em></p>
<p>Projektipäällikkö, Ulla Saalasti Puh. 040 567 4203 ulla.saalasti(at)nuortenakatemia.fi</p>
<p>Maria Aikio Projektikoordinaattori puh. +358 40 8470 862 maria.aikio[at]nuortenakatemia.fi</p>
</body></document>
