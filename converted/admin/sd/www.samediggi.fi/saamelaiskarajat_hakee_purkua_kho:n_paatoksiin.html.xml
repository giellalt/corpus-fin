<document xml:lang="fin" id="no_id"><header><title>Saamelaiskäräjät hakee purkua KHO:n päätöksiin - Samediggi</title><genre code="admin"/><author><unknown/></author><wordcount>447</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/04/saamelaiskarajat-hakee-purkua-khon-paatoksiin/</origFileName><parallel_text xml:lang="sme" location="samediggi_ohca_burgima_ahr:a_mearradusaide.html"/><parallel_text xml:lang="smn" location="samitigge_oca_raccom_ahr_miaradassaid.html"/><parallel_text xml:lang="sms" location="saa_mte_gg_aacc_pu_rggummuz_avv_tu_mmstooggid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjät hakee purkua KHO:n päätöksiin</p>
<p><em type="italic">Saamelaiskäräjien hallitus hyväksyi purkuhakemuksen korkeimman hallinto-oikeuden (KHO) päätöksiin koskien vuosien 2011 ja 2015 saamelaiskäräjävaalien vaaliluetteloa. Yhdistyneiden kansakuntien (YK) ihmisoikeuskomitea antoi 1. helmikuuta 2019 kaksi ratkaisua, joiden mukaan KHO:n päätökset vuosien 2011 ja 2015 saamelaiskäräjävaalien vaaliluettelosta loukkasivat ihmisoikeuksia. </em></p>
<p>YK:n ihmisoikeuskomitea totesi päätöksissään, että saamelaisten vaaliluetteloon merkitseminen luetteloa laadittaessa on saamelaisen itsemääräämisoikeuden ydin. – Saamelaiskäräjien vaalilautakunta on saamelaisten itsemääräämisoikeuden institutionaalisen toteuttamisen tärkein instituutio. Valtion tehtävänä on suojata tätä itsemääräämisoikeutta, ja siten suojata vaalilautakunnan työskentelyä ja oikeusjärjestykseen perustuvaa harkintaa, kertoo puheenjohtaja Sanila-Aikio purkuhakemuksen perusteista.</p>
<p><span type="quote">“Ihmisoikeuskomitea painotti ratkaisuissaan saamelaisten itsemääräämisoikeutta asemansa ja yhteisönsä jäsenyyden osalta. Ihmisoikeuskomitea johti KP-sopimuksen 27 artiklasta ”</span><span type="quote">”sisäisen itsemääräämisoikeuden”</span> käsitteen, jolla oli keskeinen merkitys ratkaisuissa. Tuohon sisäiseen itsemääräämisoikeuteen kuuluu saamelaisten oikeus ensisijaiseen päätösvaltaan ryhmän jäsenyydestä. Ihmisoikeuskomitea tukeutui tulkinta-aineistona myös YK:n yleiskokouksen vuonna 2007 hyväksymään alkuperäiskansojen oikeuksien julistukseen”, Saamelaiskäräjien hallituksen hyväksymässä purkuhakemuksessa todetaan.</p>
<p>Ihmisoikeuskomitea toteaa, että vuodesta 2011 lähtien KHO on poikennut sekä saamelaiskäräjälain 3 §:n sanamuodosta, että lainkohdan yhteisymmärrykseen perustuvasta tulkinnasta, kun se laissa edellytettyjen objektiivisten kriteerien sijasta on soveltanut omaa <span type="quote">“kokonaisharkintaansa”</span>. Saamelaiskäräjien vaalilautakunnan yksilöllinen tutkinta vaaliluetteloon ottamisesta oli nimenomaan perustunut laissa säädettyihin kriteereihin.</p>
<p>Suomen ratifioiman kansalais- ja poliittisia oikeuksia koskevan yleissopimuksen (ns. KP-sopimus) 2 (3) artiklan mukaan sopimusvaltio on velvollinen hyvittämään ihmisoikeusloukkauksen, milloin sellainen on todettu. Annetussa ratkaisussaan komitea toteaa, että tämä edellyttää <span type="quote">”täyden ennallistavan hyvityksen turvaamista”</span>.</p>
<p>Ihmisoikeuskomitea toteaa myös erikseen, että Suomi on velvollinen tarkistamaan saamelaiskäräjälain 3 §:n siten, että varmistetaan että Saamelaiskäräjien vaalien kriteerit äänioikeudelle on määritelty ja niitä käytännössä sovelletaan tavalla, joka vastaa Saamen kansan oikeutta nauttia sisäistä itsemääräämisoikeutta. Suomi on myös velvollinen ottamaan kaikki tarpeelliset askeleet sen varmistamiseksi, että vastaavilta loukkauksilta vältytään tulevaisuudessa.</p>
<p>YK:n ihmisoikeuskomitea julkaisi 1. helmikuuta 2019 kaksi ratkaisua valituksiin vuosien 2011 ja 2015 saamelaiskäräjävaaleihin liittyvistä korkeimman hallinto-oikeuden ratkaisuista. Ratkaisujen mukaan KHO:n päätökset, joilla Saamelaiskäräjien vaaliluetteloon otettiin 97 henkilöä vastoin Saamelaiskäräjien vaalilautakunnan ja hallituksen kantaa, loukkasivat KP-sopimuksen 25 artiklaa sekä yksin että yhdessä 27 artiklan kanssa ja tulkittuna 1 artiklan valossa. Näistä sopimuskohdista 25 artikla koskee poliittisia osallistumisoikeuksia, 27 artikla vähemmistöjen oikeuksia ja 1 artikla kansojen itsemääräämisoikeutta.</p>
<p>Suomen tulee raportoida komitealle kuuden kuukauden sisällä niistä toimenpiteistä, joihin ratkaisujen takia on ryhdytty.</p>
<p>Saamelaiskäräjien hallitus päätti kokouksessaan 4. helmikuuta aloittaa purkuhakemuksen valmistelun KHO:n asiaa koskevista päätöksistä. Purkuhakemuksen on laatinut OTT Markku Kiikeri. Saamelaiskäräjien hallitus päätti kokouksessaan 6. maaliskuuta pyytää pikaista neuvottelua ulkoministeriöltä ja oikeusministeriöltä YK:n ihmisoikeuskomitean ratkaisuun liittyen. Lisäksi Saamelaiskäräjien hallitus päätti kokouksessaan 28.-29.3.2019 järjestää asiasta kuulemistilaisuuden Sámi Árvvut yhdistykselle.</p>
<p>Saamelaiskäräjien hallituksen kokous 6/2019 pidettiin 28.-29.3.2019. Kokouksen pöytäkirja julkaistaan Saamelaiskäräjien dokumenttipankissa kahden viikon kuluessa kokouksen pitämisestä.</p>
<p>Saamelaiskäräjien tiedote 1.2.2019: YK:n ihmisoikeuskomitea: KHO:n päätökset vuoden 2015 saamelaiskäräjävaalien vaaliluettelosta loukkasivat ihmisoikeuksia</p>
<p>Ratkaisu ihmisoikeuskomitean internet-sivuilla osoitteessa: https://tbinternet.ohchr.org/Treaties/CCPR/Shared%20Documents/FIN/CCPR_C_124_D_2668_2015_28169_E.pdf</p>
<p><em type="italic">Lisätietoja: </em></p>
<p>Saamelaiskäräjien puheenjohtaja Tiina Sanila-Aikio puh. 050 300 1780, tiina.sanila-aikio(at)samediggi.fi</p>
<list><p type="listitem">Saamelaiskäräjien dokumenttipankki – Kokousasiakirjat</p>
<p type="listitem">Saamelaiskäräjien dokumenttipankki – Aloitteet, esitykset, lausunnot ja muut – Purkuhakemus</p>
</list></body></document>
