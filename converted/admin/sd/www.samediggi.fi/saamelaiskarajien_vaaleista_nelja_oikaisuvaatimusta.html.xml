<document xml:lang="fin" id="no_id"><header><title>Saamelaiskäräjien vaaleista neljä oikaisuvaatimusta - Samediggi</title><genre code="admin"/><author><unknown/></author><year>2019</year><wordcount>170</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/10/18/saamelaiskarajien-vaaleista-nelja-oikaisuvaatimusta/</origFileName><parallel_text xml:lang="sme" location="samedikki_valggain_njeallje_njulgengaibadusa.html"/><parallel_text xml:lang="smn" location="samitige_vaaljain_nelji_njuolgimvatamas.html"/><parallel_text xml:lang="sms" location="saa_mtee_gg_vaalin_nellj_vuoigeemkai_bbjoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien vaaleista neljä oikaisuvaatimusta</p>
<p><em type="italic">Saamelaiskäräjien vaalien tulosta koskevia oikaisuvaatimuksia on saapunut neljä (4) määräaikaan mennessä. Saamelaiskäräjien hallituksen on käsiteltävä oikaisuvaatimukset kiireellisesti ja viimeistään ennen vaalivuoden loppua. </em></p>
<p>Saamelaiskäräjälain 40 §:n mukaan äänioikeutettu, joka katsoo, että vaalilautakunnan päätös vaalien tuloksen vahvistamisesta tai vaalien toimittamiseen liittyvä muu toimenpide on lainvastainen, voi tehdä saamelaiskäräjien hallitukselle oikaisuvaatimuksen viimeistään 14 päivänä siitä päivästä, jona vaalilautakunta on vahvistanut vaalien tuloksen.</p>
<p>Saamelaiskäräjien hallituksen on käsiteltävä oikaisuvaatimus kiireellisesti ja viimeistään ennen vaalivuoden loppua.</p>
<p>Saamelaiskäräjien hallituksen päätökseen saa hakea muutosta valittamalla korkeimpaan hallinto-oikeuteen viimeistään 14 päivänä siitä päivästä, jona asianomainen on saanut käräjien hallituksen päätöksen tiedoksi. Muutoksenhaussa noudatetaan muutoin, mitä hallintolainkäyttölaissa säädetään.</p>
<p>Jos vaalilautakunnan 1 momentissa tarkoitettu päätös tai toimenpide on ollut lainvastainen ja tämä on vaikuttanut vaalien tulokseen, vaalien tulosta on oikaistava ja valtioneuvoston tarvittaessa määrättävä saamelaiskäräjien jäsenet ja varajäsenet vaalien oikaistun tuloksen mukaisesti.</p>
<p>Jos vaalien tulos ei ole oikaistavissa, vaalit on määrättävä uusittavaksi. </p>
<p type="title">Lisätietoja:</p>
<p>Puheenjohtaja Tiina Sanila-Aikio puh. 010 839 3192 / 050 300 1780, tiina.sanila-aikio(at)samediggi.fi</p>
<p>Hallintopäällikkö Pia Ruotsala-Kangasniemi puh. 010 839 3106 / 040 726 2688, pia.ruotsala(at)samediggi.fi</p>
</body></document>
