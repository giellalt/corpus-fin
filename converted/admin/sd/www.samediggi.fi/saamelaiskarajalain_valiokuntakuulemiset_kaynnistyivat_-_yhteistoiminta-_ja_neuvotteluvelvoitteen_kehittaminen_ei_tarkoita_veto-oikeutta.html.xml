<document xml:lang="fin" id="no_id"><header><title>Saamelaiskäräjälain valiokuntakuulemiset käynnistyivät – yhteistoiminta- ja neuvotteluvelvoitteen kehittäminen ei tarkoita veto-oikeutta - Samediggi</title><genre code="admin"/><author><unknown/></author><year>2023</year><wordcount>314</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/01/13/saamelaiskarajalain-valiokuntakuulemiset-kaynnistyivat-yhteistoiminta-ja-neuvotteluvelvoitteen-kehittaminen-ei-tarkoita-veto-oikeutta/</origFileName><parallel_text xml:lang="sme" location="samediggelaga_valjagoddegullamat_vulge_johtui_-_ovttasdoaibman-_ja_raddadallangeatnegasvuoda_ovddideapmi_ii_oaivvil_gieldinrievtti.html"/><parallel_text xml:lang="smn" location="samitiggelaava_valjukoddekulameh_vuolgii_joton_-_ohtsastoimam-_ja_radadallamkenigasvuoda_ovdedem_ij_uaivild_veto-vuoigadvuoda.html"/><parallel_text xml:lang="sms" location="saa_mte_gglaa_jj_va_lljka_ddkuullmoozz_jattje_-_ohttsaztoi_mmjem-_da_sagstoollamoolgtoozz_ooudummus_ij_miarkksoov_veto-vuoiggadvuod.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjälain valiokuntakuulemiset käynnistyivät – yhteistoiminta- ja neuvotteluvelvoitteen kehittäminen ei tarkoita veto-oikeutta</p>
<p><em type="italic">Saamelaiskäräjälain uudistusta koskevat valiokuntakuulemiset käynnistyivät tällä viikolla. Saamelaiskäräjät korosti lausunnoissaan, että hallituksen esitys sisältäisi monia merkittäviä konkreettisia parannuksia saamelaisten oikeudelliseen asemaan. Saamelaiskäräjien täyskokouksen suuren enemmistön äänin 15-3-1 hyväksymä lakiehdotus takaisi paremmin saamelaisten itsemääräämisoikeuden toteutumisen. </em></p>
<p>Saamelaiskäräjälain uudistuksen valiokuntakäsittelyt alkoivat maa- ja metsätalousvaliokunnan ja talousvaliokunnan asiantuntijakuulemisilla 10.1. Saamelaiskäräjiä edustivat kuulemisissa puheenjohtaja Tuomas Aslak Juuson ja toinen varapuheenjohtaja Leo Aikion lisäksi lakimiessihteeri Kalle Varis, ympäristö- ja elinkeinolakimiessihteeri Sarita Kämäräinen sekä lakitoimikunnan ja Saamelaiskäräjien jäsen Pirita Näkkäläjärvi. Saamelaiskäräjien täyskokous hyväksyi 29.11.2022 äänin 15-3-1 lakiehdotuksen , mutta ehdotti vaalien kiintiöpaikkojen määrään muutosta.</p>
<p>Etukäteen keskustelua ovat herättäneet erityisesti YK:n ihmisoikeuskomitean ja rotusyrjintäkomitean korjattavaksi edellyttämät osa-alueet, eli kriteerit vaaliluetteloon hyväksymiselle sekä yhteistoiminta- ja neuvotteluvelvoite.</p>
<p>– Yhteistoiminta- ja neuvotteluvelvoitetta on virheellisesti luonnehdittu jopa veto-oikeuden takaamiseksi Saamelaiskäräjille, mutta todellisuudessa pykälä kuitenkin ainoastaan selkeyttäisi nykyistä neuvotteluvelvoitetta kansainvälisiä alkuperäiskansaoikeuksia paremmin vastaavaksi ja auttaisi myös viranomaisten työtä, toteaa Saamelaiskäräjien II varapuheenjohtaja Leo Aikio. – Se ei esimerkiksi veisi kunnilta niiden kunnallista itsehallintoa, hän jatkaa.</p>
<p type="title">Hallituksen esityksessä lukuisia välttämättömiä korjauksia nykyiseen lainsäädäntöön</p>
<p>Saamelaiskäräjälain uudistusta on odotettu pitkään, sillä laissa on lukuisia vanhentuneita kohtia. Esimerkiksi äänestyskäytännöt ovat parannusten tarpeessa.</p>
<p>– Olisi tärkeää, että voisimme varmistaa saamelaisten yhdenvertaisuuden parempaa toteutumista pitkien välimatkojen Saamenmaalla vaalibussin ja muiden parempien äänestyskäytäntöjen avulla, varapuheenjohtaja Aikio toteaa.</p>
<p>Valiokuntakuulemiset jatkuvat ensi viikolla 20.1. työ-elämä- ja tasa-arvovaliokunnan kuulemisella. Muiden valiokuntien mietintöjen valmistuttua asia siirtyy perustuslakivaliokunnan käsittelyyn, jolloin aiheesta järjestetään suljettujen asiantuntijakuulemisten lisäksi myös julkinen kuuleminen 25.1. Saamelaiskäräjät osallistuu kaikkiin perustusvaliokunnan kuulemisiin.</p>
<list><p type="listitem">Saamelaiskäräjien lausunto hallituksen esityksestä (HE 274/2022) eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta</p>
</list><p type="title">Lisätietoja:</p>
<p>Leo Aikio II varapuheenjohtaja 040 621 6505 leo.aikio(at)samediggi.fi</p>
<p>Tuomas Aslak Juuso Puheenjohtaja 040 687 3394 tuomas.juuso(at)samediggi.fi</p>
<p type="title">Linkit:</p>
<p>www.samediggi.fi</p>
<p>Saamelaiskäräjälain uudistus Saamelaiskäräjien sivuilla</p>
<p>Hallituksen esitys eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta</p>
<p>Saamelaiskäräjien lausunto hallituksen esityksestä (HE 274/2022) eduskunnalle laeiksi saamelaiskäräjistä annetun lain ja rikoslain 40 luvun 11 §:n muuttamisesta</p>
<p>https://www.flickr.com/photos/samediggi-saamelaiskarajat/albums</p>
</body></document>
