<document xml:lang="fin" id="no_id"><header><title>Saamenkieliselle nuorten vapaa-ajantoiminnalle on tarvetta kaikissa saamelaisalueen kunnissa - Samediggi</title><genre code="admin"/><author><unknown/></author><year>2019</year><wordcount>387</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/10/15/saamenkieliselle-nuorten-vapaa-ajantoiminnalle-on-tarvetta-kaikissa-saamelaisalueen-kunnissa/</origFileName><parallel_text xml:lang="sme" location="nuoraid_samegielat_asttuaiggedoibmii_lea_darbu_buot_sameguovllu_gielddain.html"/><parallel_text xml:lang="smn" location="samikielalii_nuorai_astoaigitooiman_lii_tarbu_puoh_samikuavlu_kieldain.html"/><parallel_text xml:lang="sms" location="saa_mkiollsaz_nuori_luovasvuodtuaimmjummsa_lij_tarbb_pukin_saa_mvuu_d_koo_ddin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamenkieliselle nuorten vapaa-ajantoiminnalle on tarvetta kaikissa saamelaisalueen kunnissa</p>
<p><em type="italic">Saamelaiskäräjien nuorisoneuvoston De! -hankkeessa saatujen kokemusten perusteella saamenkieliselle nuorten vapaa-ajantoiminnalle on tarvetta kaikissa saamelaisalueen kunnissa. Toiminta vaatii juurruttamista etenkin niissä syrjäisemmissä kylissä, joissa ei aiemmin ole ollut minkäänlaista toimintaa nuorille. Nuorisoneuvoston hankeen toiminta päättyi 30.8.2019. </em></p>
<p>Hankkeessa järjestettiin mm. matalan kynnyksen nuorteniltoja sekä jalkauduttiin isompien tapahtumien yhteyteen kuten Saamelaisnuorten taidetapahtumaan ja Ijahis idja-festivaaleille. Hankkeen aikana järjestettiin yhteensä 24 tapahtumaa, joissa on ollut yhteensä 945 osallistujaa. Tapahtumissa nuoria on rohkaistu käyttämään saamen kieliä uusissa ympäristöissä ja pitämään yhteyttä alueen muihin saamenkielisiin nuoriin yli kuntarajojen.</p>
<p>De!-Hankkeen aikana on luotu tiivis yhteistyöverkosto Utsjoen, Inarin ja Sodankylän alueiden nuorisotyön toimijoiden kesken ja osallistuttu Inarin alueen ehkäisevän päihdetyön Selvä Peli-toimintaan. Hankkeen myötä nuorisoneuvosto pystyi osallistumaan konkreettisesti Selvä Peli-toimintaan ja ensimmäistä kertaa Suomen puolella järjestämään myös saamenkielistä ehkäisevää päihdetyötä nuorille. Hankkeessa on myös tehty yhteistyötä saamelaisyhdistysten, kuten Sámi Siida ry:n, Vuotson saamelaisyhdistyksen, Kolttakuttuurisäätiön, Kolttien kyläkokouksen ja Sámi Duodji ry:n kanssa. Projekti on tehnyt yhteistyötä myös Leader-rahoitteisen Youth Activator Network-hankkeen kanssa. Yhteistyötä tehtiin myös eri saamelaistapahtumien ja niiden järjestäjien kanssa.</p>
<p><span type="quote">“Hankkeen aluksi toteutimme nuorille suunnattu webropol-kysely pohjoissaameksi, inarinsaameksi, koltansaameksi ja suomeksi. Kyselyn avulla kartoitettiin nuorten toiveita saamenkielisen vapaa-ajantoiminnan suhteen. Kyselyyn tuli 43 vastausta. Lisäksi kävimme kouluvierailulla Sevettijärvellä, jotta pääsimme kuulemaan koltansaamenkielisten nuorten toiveita. Näiden vastausten perusteella lähdettiin yhteistyöverkostossa toteuttamaan nuorten ideoita paikallinen kielitilanne ja resurssit huomioiden”</span>, kertoo De!-hankkeen projektityöntekijänä työskennellyt Tuuli Miettunen.</p>
<p>Nuorisoneuvosto jatkaa yhteistyötä saamelaisalueen nuorisotyöntekijöiden ja Selvä Peli-verkoston kanssa. Nuoria kannustetaan omaehtoisen toiminnan järjestämiseen tarjoamalla heille esimerkiksi pelejä ja muuta materiaalia lainaan. Materiaaleja voidaan jatkossa lainata myös yhdistyksille, jos ne haluavat järjestää saamenkielistä toimintaa nuorille.</p>
<p><span type="quote">“Iloitsemme siitä, miten paljon hanke on tavoittanut nuoria ja kuinka monipuolista toimintaa olemme pystyneet tarjoamaan ja näin toiminnallamme vastaamaan nuorten omiin toiveisiin. Hanke on osoittanut, että saamenkieliselle nuorisotyölle ja sen vakiinnuttamiselle on suuri tarve. Nuorisolain 8 §:n mukaan nuorisotyö kuuluu kuntien tehtäviin. Hankkeen aikana luotujen yhteistyöverkostojen kautta on hyvä jatkaa kuntien kanssa toimivaa yhteistyötä ja edistää saamenkielistä nuorisotyötä”</span>, nuorisoneuvoston puheenjohtaja Risten Mustonen toteaa.</p>
<p>Hankkeen tarkoituksena on ollut kartoittaa saamelaisalueen kotiseutualueella sekä muualla Suomessa saamenkielisten vapaa-ajan toimien tarve ja toteuttajat sekä innostaa eri toimijoita tuottamaan saamenkielistä nuorisokulttuuria. Yhtenä tärkeänä tavoitteena on ollut eri toimijoiden verkostoituminen. Hankkeessa on mallinnettu erilaisia vapaa-ajantoimintoja Utsjoen, Inarin ja Sodankylän kuntien alueella.</p>
<p>De!-hanketta rahoitti Leader Pohjoisin Lappi ja hanke toteutettiin ajalla 1.10.2018-30.8.2019.</p>
<p type="title">Lisätietoja</p>
<p>Nuorisoneuvoston puheenjohtaja Risten Mustonen, risten.mustonen(at)samediggi.fi</p>
<p>Vs. Nuorisosihteeri Elli-Marja Hetta puh. 010 839 3134, elli-marja.hetta(at)samediggi.fi</p>
</body></document>
