<document xml:lang="fin" id="no_id"><header><title>Saamelaisnuorten taidetapahtumasta myös tänä vuonna ikärajaton - Saamelaiskäräjien hallitus myönsi lisärahoituksen  - Samediggi</title><genre code="admin"/><author><unknown/></author><year>2023</year><wordcount>293</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/02/23/saamelaisnuorten-taidetapahtumasta-myos-tana-vuonna-ikarajaton-saamelaiskarajien-hallitus-myonsi-lisarahoituksen/</origFileName><parallel_text xml:lang="sme" location="samenuoraid_daiddadahpahus_lea_maiddai_dan_jagi_ahkeraddjemeahttun.html"/><parallel_text xml:lang="smn" location="saminuorai_taaidatabahtusast_meid_taan_ive_aherajittem.html"/><parallel_text xml:lang="sms" location="saa_mnuori_cea_ppvuottpeei_vest_se_tan_ee_jj_aa_kkraajtem.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaisnuorten taidetapahtumasta myös tänä vuonna ikärajaton – Saamelaiskäräjien hallitus myönsi lisärahoituksen</p>
<p><em type="italic">Saamelaiskäräjien hallitus päätti kokouksessaan 10.2.2023, että se varaa kertaluonteisen 15 000 euron lisäyksen vuoden 2023 Saamelaisnuorten taidetapahtuman järjestämiseen. Hallitus ohjeistaa, että taidetapahtuma järjestettäisiin tänäkin vuonna ikärajattomasti aiempien vuosien tapaan. Koulutus- ja oppimateriaalitoimisto käsittelee asiaa seuraavassa kokouksessaan 17.3.2023. </em></p>
<p>Tapahtuman järjestelyitä on hankaloittanut se, ettei opetus- ja kulttuuriministeriön myöntämä erityisavustus, eivätkä tapahtumalle varatut tilat ole enää riittäneet ilman erityisjärjestelyitä. Aiemmin tiedotettiin suunnitelmista nostaa taidetapahtuman ikärajaa 9-20-vuotiaisiin nuoriin.</p>
<p>– Ymmärrämme hyvin nousevien kustannusten ja lisääntyvien kävijämäärien tuomat haasteet tapahtuman suunnitteluun <em type="italic">. </em>Halusimme kuitenkin käsitellä asiaa vielä hallituksessa ja etsiä yhdessä muita ratkaisuja, jotta kaikki saamelaislapset pääsisivät osallistumaan. Tänä vuonna asia ratkaistaan lisärahoituksen turvin, mutta jatkoa varten täytyy selvittää, mikä on paras tapa toimia, sanoo Saamelaiskäräjien puheenjohtaja Tuomas Aslak Juuso. </p>
<p>Puheenjohtaja Juuso iloitsee, että tapahtuma kiinnostaa kaiken ikäisiä saamelaislapsia vuodesta toiseen. – Tapahtuman tärkeydestä kertoo myös se, että saimme useita ikärajoista huolestuneita yhteydenottoja, Juuso jatkaa.</p>
<p type="title">Saamelaisnuorten taidetapahtuman uudistamiseen toivotaan Saamen kansan näkemyksiä</p>
<p>Saamelaiskäräjät tulee selvittämään, millaisia toiveita saamelaisilla on oman taidetapahtumansa tulevaisuuden suhteen. Tavoitteena on pohtia, kuinka tapahtuma voidaan nykyresursseillaan toteuttaa myös tulevaisuudessa mahdollisimman saavutettavasti.</p>
<p>– Olen tyytyväinen, että pystymme tänäkin vuonna järjestämään taidetapahtuman ikärajattomasti. Seuraavaksi meidän tulee selvittää, millaisia toiveita Saamen kansalla on tämän perinteikkään taidetapahtuman tulevaisuudelle. Tulemmekin kuulemaan laajasti saamelaisia lapsia, nuoria, opettajia ja vanhempia, kertoo vs. koulutussihteeri Bigga-Helena Magga.</p>
<p>Saamelaisnuorten taidetapahtuma kuuluu valtakunnalliseen Nuori Kulttuuri -verkostoon , jonka toimintamalli on muuttunut vuonna 2021. Verkoston monitaiteelliset tapahtumat on suunnattu saamelaisnuorten taidetapahtumasta poiketen 13–29-vuotiaille nuorille, ja ne järjestetään joka toinen vuosi verkossa, joka toinen vuosi yhteisessä tapahtumassa. Tänä vuonna Kuopiossa 25.–27.5. järjestettävään festivaaliin lähetetään edustajat myös saamelaisnuorten huhtikuisesta taidetapahtumasta.</p>
<p>Saamelaisnuorten taidetapahtuma järjestetään Inarissa 26.-27.4.2023.</p>
<p type="title">Lisätietoja:</p>
<p>Tuomas Aslak Juuso Puheenjohtaja 040 687 3394 tuomas.juuso@samediggi.fi</p>
<p>Bigga-Helena Magga Vs. koulutussihteeri 010 839 3121 / 040 570 2786 bigga-helena.magga@samediggi.fi</p>
</body></document>
