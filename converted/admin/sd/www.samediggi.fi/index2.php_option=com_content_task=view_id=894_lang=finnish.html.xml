<document xml:lang="fin" id="no_id"><header><title>Samediggi - Saamelaiskäräjät - Saamelaiskäräjät teki esityksiä valtion vuoden 2016 talousarvioon</title><genre code="admin"/><author><unknown/></author><wordcount>577</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=894&amp;lang=finnish.html</origFileName><parallel_text xml:lang="sme" location="index2.php_option=com_content_task=view_id=894_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saamelaiskäräjät teki esityksiä valtion vuoden 2016 talousarvioon</p>
<p type="title">Oppimateriaalin ja saamelaisopetuksen kehittäminen</p>
<p>Saamelaiskäräjät hyväksyi esitykset  valtioavustuksiksi saamelaisopetuksen kehittämistä ja saamenkielistä oppimateriaalityötä varten. Saamelaiskäräjät esittää tätä työtä varten yhteensä 960 000 euroa. Summasta 860 000 eristetään käytettäväksi saamenkieliseen oppimateriaalityöhön, josta pohjois-, inarin- ja koltansaamenkielisten oppimateriaalien tuottamiseen 240 000/kieli,  100 000 euroa perinteisen tiedon opetusta ja kielenelvytystä tukevien oppimateriaalien tuotantoon sekä kielenhuoltoon ja terminologiatyöhän 40 000 euroa. Lisäksi esitetään 50 000 euroa saamen kielen elvyttämisen kehittämiseksi  opetuksessa saamelaisten kotiseutualueen ulkopuolella ja 50 000 euroa digitaalisen oppimateriaalin laatimista varten.</p>
<p>Kuluvana toimintavuonna saamenkielistä oppimateriaalityötä varten on  400 000 euron määräraha. Saamelaisopetuksen kehittämistä varten ei ole myönnetty erillistä määrärahaa.</p>
<p>Saamelaiskäräjät korosti esityksessään, että oppimateriaalitarpeet ovat kasvaneet merkittävästi  eikä nykyisellä oppimateriaalimäärärahalla pystytä tuottamaan riittävästi opetusmateriaalia kaikilla Suomessa puhutulla saamen kielellä eri koulutusasteille.</p>
<p type="title">Kulttuurimääräraha</p>
<p>Saamelaiskäräjien kokous esitti että saamelaista kulttuurimäärärahaa nostettaisiin 402 000 euroon. Saamelainen kulttuurimääräraha jakautuu varsinaiseen kulttuuritukeen, saamelaisyhdistysten toiminta-avustuksiin ja julkaisutukeen.</p>
<p>Kulttuurituella tuetaan saamelaistaiteilijoita ja käsityöntekijöitä ja sen suuruus olisi 120 000 euroa. Kulttuurituella tuetaan saamelaisen perinnetiedon, aineettoman kulttuuriperinnön ja kulttuuri-ilmaisujen säilymistä ja kehittymistä.</p>
<p>Saamelaisyhdistyksen toiminta-avustuksen suuruudeksi esitetään 92 000 euroa. Saamelaisesta kulttuurimäärärahasta myönnettiin vuonna 2014 toiminta-avustuksia 18 saamelaisyhdistykselle, joissa on yhteensä noin 2 500 jäsentä  Saamelaisyhdistyksillä on suuri merkitys saamelaisyhteisöjen elinvoimaisuuden, saamen kielten ja kulttuurin säilymisen ja kehittymisen turvaamisessa .</p>
<p>Julkaisutukea  määräksi esitetään 150 000 euroa. Julkaisuavustusta myönnetään saamenkielisen kirjallisuuden, aikakauslehden, cd-levyjen ja multimediatuotteiden julkaisuun.</p>
<p>Uudeksi tuettavaksi toiminnoksi esitetään saamelaisen urheilu- ja liikuntatoiminnan tukemista. Nykyisin saamelaista urheilua on tuettu osana saamelaisyhdistysten toiminta-avustusta ja kulttuuritukea, mutta toiminnan kehittämiseksi ja rahoituksen turvaamiseksi saamenkieliseen ja kulttuurinmukaiseen urheilutoimintaan tulisi korvamerkitä oma määrärahansa. Saamelaiskäräjät esittää määrärahan suuruudeksi 30 000 euroa.</p>
<p>Saamelaisen kulttuuripalkinnon rahoittamiseksi esitetään 10 000 euroa. Saamelaisesta kulttuurimäärärahasta myönnettävä kulttuuripalkinto jaetaan henkilölle tai henkilöille, jotka ovat ansioituneet saamelaiskulttuurin eteen tehdyssä työssä.</p>
<p>Lisäksi saamelaiskäräjät esittää 12 000  euron rahoitusta Utsjoen kirkkotupien ylläpitoon.</p>
<p>Kuluvana vuonna saamelainen kulttuurimääräraha on 184  000 euroa, josta 10 340 euroa on myönnetty Utsjoen kirkkotupien ylläpitoon. Varsinaisena kulttuuritukena on myönnetty yhteensä 81 780 €, yhdistysten toiminta-avustuksina 60 000 € ja julkaisutukena 20 380 €.</p>
<p type="title">Saamenkielisten sosiaali- ja terveys-, varhaiskasvatus- ja kielipesätoiminnan kehittäminen</p>
<p>Saamelaiskäräjät esittää saamenkielisten sosiaali- ja terveyspalvelujen, varhaiskasvatuksen ja kielipesätoiminnan turvaamiseksi ja kehittämiseksi yhteensä 7.12 miljoonaa euroa vuodelle 2016.</p>
<p>Saamenkielisten sosiaali- ja terveyspalvelujen turvaamiseksi  saamelaisten kotiseutualueella esitetään 1.5 miljoonaa euroa, joka myönnettäisiin edelleen palveluntuottajille saamelaiskäräjien toimiessa valtionapuviranomaisena. Pohjois-Suomen sosiaalikeskukselle esitetään toisen suunnittelijan palkkaamista ja 80 000 euron lisäavustusta. Uusiksi määrärahoiksi sosiaali- ja terveyspalveluihin esitetään  50 000 euron määrärahaa selvityksen tekemiseen saamen kielen ja kulttuurin huomioon ottamiseksi sosiaali- ja terveyspalveluissa saamelaisten kotiseutualueen ulkopuolella ja saamelaisten terveyden ja hyvinvoinnin edistämiseen 150 000 euroa.</p>
<p>Saamenkieliseen varhaiskasvatuspalveluihin esitettyä määrärahaa esitetään nostettavaksi 2.5 miljoonaan euroon ja tuen piiriin esitetään otettavaksi myös saamelaisten kotiseutualueen ulkopuolinen alue. Rahoituksella esitetään rahoitettavaksi saamenkielistä päivähoitoa Rovaniemellä, Oulussa ja Helsingissä.</p>
<p>Saamen kieltä ja kulttuuria elvyttävään toimintaan saamelaisten kotiseutualueella ja sen ulkopuolella esitetään 2.37 miljoonan euron määrärahaa. Määrärahalla rahoitettaisiin 10  kielipesää saamelaisten kotiseutualueella  ja 5 kielipesää kotiseutualueen ulkopuolella.</p>
<p>Uusiksi toimenpiteiksi esitetään varhaiskasvatus- ja kielipesätoiminnan kehittämiseksi 170 000 euroa. Rahoitus olisi tarkoitus käyttää  saamelaiskäräjillä toimivien saamelaisen varhaiskasvatus- ja kielipesäohjaajan palkkaus- ja toimintakuluihin.  Lisäksi saamelaiskäräjät esittää saamenkielisen varhaiskasvatusmateriaalipankin laatimiseksi ja ylläpitämiseksi 300 000 €. Saamelaisten sosiaali- ja terveyspalvelujen kehittämisrakenne –hankkeessa (SaKaste-hanke) on aloitettu varhaiskasvatusmateriaalipankin luominen pohjois-, inarin ja koltansaamen kielillä. Hanke on päättynyt 31.10.2013. materiaalipankin kehittäminen ja ylläpito edellyttävät erillisrahoitusta, jotta hyvin alkanut toiminta ei pääty hankkeen päättymisen myötä.</p>
<p>Kuluvana vuonna avustus saamenkielisten sosiaali- ja terveyspalvelujen tuottamiseen on 480 000 euroa, saamenkielisten varhaiskasvatuspalvelujen tuottamiseen  saamelaisten kotiseutualueella 120 000 euroa ja saamenkieliseen kieli- ja kulttuuripesätoimintaan 550 000 euroa ja 52 000 euroa POSKE:n toimintaan, yhteensä 1,202 miljoona euroa.</p>
</body></document>
