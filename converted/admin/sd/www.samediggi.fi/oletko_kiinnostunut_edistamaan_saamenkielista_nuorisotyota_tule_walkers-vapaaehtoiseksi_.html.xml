<document xml:lang="fin" id="no_id"><header><title>Oletko kiinnostunut edistämään saamenkielistä nuorisotyötä? Tule Walkers-vapaaehtoiseksi! - Samediggi</title><genre code="admin"/><author><unknown/></author><year>2018</year><wordcount>285</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/04/09/oletko-kiinnostunut-edistamaan-saamenkielista-nuorisotyota-tule-walkers-vapaaehtoiseksi/</origFileName><parallel_text xml:lang="sme" location="leatgo_berostuvvan_ovddidit_samegielat_nuoraidbarggu_boade_walkers-eaktodahtolas_bargin_.html"/><parallel_text xml:lang="smn" location="lah-uv_kiddiistum_ovdedid_samikielalii_nuoraipargo_puadi_walkers-rijjatatulazzan_.html"/><parallel_text xml:lang="sms" location="keass-a_tuu_mioll_ooudeed_saa_mkiollsaz_nuorituaj_pua_d_walkers-_tuojju_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Oletko kiinnostunut edistämään saamenkielistä nuorisotyötä? Tule Walkers-vapaaehtoiseksi!</p>
<p>Saamelaiskäräjien nuorisoneuvosto on saanut Aseman Lapset ry:n Walkers-toiminnan liikkuvan nuorisotyön auton ( Walkers auto, eli wauto ) käyttöönsä syyskuusta joulukuuhun 2018. Tarkoituksena on kokeilla, miten liikkuva nuorisotyö sopisi saamelaisalueelle. Auto liikkuu tuon neljän kuukauden aikana saamelaisten kotiseutualueella, eli Utsjoen, Inarin, Enontekiön ja Sodankylän Lapin paliskunnan alueella. Walkersien toiminta perustuu turvallisten vapaaehtoisten aikuisten nuorille antamaan aikaansa.</p>
<p>Saamelaisalueella kulkiessaan Wauto on monikielinen ja -kulttuurinen tila, jossa kaikilla on oikeus puhua omaa äidinkieltään. Autossa matkaa aina vähintään yksi saamen kielen taitoinen aikuinen, joka luo mahdollisuuden käyttää saamen kieltä. Autolla työskentelevät kuntien ja seurakuntien nuorisotyöntekijät yhdessä vapaaehtoisten kanssa. Auton yhtenä tarkoituksena onkin vastata suureen tarpeeseen saada saamenkielistä nuorisotyötä saamelaisten kotiseutualueelle.</p>
<p>Saamelaiskäräjien nuorisoneuvosto etsiikin nyt saamenkielisiä vapaaehtoisia Walkers-toimintaan. Aseman Lapset ry kouluttaa vapaaehtoiset Walkers-toimintaperiaatteisiin ja vapaaehtoiseksi voivat hakeutua kaikki yli 18-vuotiaat. Tarkoituksena on saada mukaan pohjois-, inarin- ja koltansaamea puhuvia vapaaehtoisia. Wauto liikkuisi lähinnä alueella, jossa ei ole nuorisotiloja.</p>
<p>Wauton konsepti on yksinkertainen: mennään sinne, missä nuoret ovat ja tuodaan turvallisia aikuisia heidän ajanviettoonsa. Tarjolla on kahvia, korttipelejä ja aikuisten juttuseuraa. Tarpeen mukaan nuori saa myös syvällisempää ohjausta elämäntilanteeseensa. Wauton omistaa ja sen toimintaa koordinoi Aseman Lapset ry. Pohjoiseen saapuva auto on järjestön kolmas, ja se on hankittu Suomen Lions-liiton lahjoitusvaroilla.</p>
<p>Saamenkielistä nuorisotyötä ei ole juurikaan järjestetty Suomessa. Utsjoen kunnassa toimi saamenkielinen nuorisotyöntekijä opetus- ja kulttuuriministeriön myöntämällä projektirahoituksella reilun vuoden verran, toiminta loppui syksyllä 2015. Nuoret kokivat saamenkielisen nuorisotyöntekijän hyvänä asiana, koska ensimmäistä kertaa nuorilla oli mahdollisuus käyttää omaa äidinkieltään nuorisotyössä.</p>
<p>Wauton toimintaan voi tutustua Saamelaisnuorten taidetapahtumassa Inarissa 12.4.2018 . Tammikuusta kesäkuuhun Wauto toimii Kittilän ja Sodankylän alueella, missä sen toiminnasta vastaavat kuntien nuorisopalvelut.</p>
<p><em type="italic">Lisätietoja: </em></p>
<p>Kaisa Tapiola-Länsman Saamelaiskäräjien nuorisosihteeri kaisa.tapiola-lansman(at)samediggi.fi 050 382 5179</p>
<p>Niilo Karjalainen Wauto-toimintavastaava, Aseman Lapset ry niilo.karjalainen(at)asemanlapset.fi 040 575 9364</p>
</body></document>
