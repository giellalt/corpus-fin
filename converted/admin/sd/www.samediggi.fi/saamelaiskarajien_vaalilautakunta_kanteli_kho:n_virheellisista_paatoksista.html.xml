<document xml:lang="fin" id="no_id"><header><title>Saamelaiskäräjien vaalilautakunta kanteli KHO:n virheellisistä päätöksistä - Samediggi</title><genre code="admin"/><author><unknown/></author><year>2019</year><wordcount>146</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/08/20/saamelaiskarajien-vaalilautakunta-kanteli-khon-virheellisista-paatoksista/</origFileName><parallel_text xml:lang="sme" location="samedikki_valgalavdegoddi_guoddalii_ahr_boastto_mearradusain.html"/><parallel_text xml:lang="smn" location="samitige_valjalavdikodde_kuoddalij_ahr_kho_puastumiaradasain.html"/><parallel_text xml:lang="sms" location="saa_mtee_gg_vaal-lu_vddka_dd_kue_ddloo_sti_kho_puast_tu_mmstooggin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saamelaiskäräjien vaalilautakunta kanteli KHO:n virheellisistä päätöksistä</p>
<p>Saamelaiskäräjien vaalilautakunta on tehnyt kantelun korkeimman hallinto-oikeuden 16:sta päätöksestä, joilla vaalilautakunnan heinäkuussa tekemät itseoikaisut oli kumottu. Kantelu on tehty KHO:lle hallintolainkäyttölain mukaisena ylimääräisenä muutoksenhakukeinona.</p>
<p>KHO oli ratkaissut itseoikaisuista tehdyt valitukset oikeudenmukaisen oikeudenkäynnin perusperiaatteita loukaten kuulematta lainkaan valituksen johdosta vaalilautakuntaa tai saamelaiskäräjiä. Tämän menettelyvirheen johdosta KHO:n päätökset ovat muodostuneet sisällöltään virheellisiksi, kun niissä on oletettu, että KHO:n vanhat saamelaiskäräjien vaaliluetteloa koskevat ratkaisut sitoisivat vuoden 2019 vaaliluettelon suhteen, huolimatta YK:n ihmisoikeuskomitean helmikuussa 2019 antamista ratkaisuista.</p>
<p><span type="quote">”Saamelaisten kannalta näin merkityksellisessä asiassa KHO:n olisi ehdottomasti tullut kuulla vaalilautakuntaa”</span>, sanoo vaalilautakunnan puheenjohtaja Janne Näkkäläjärvi.</p>
<p>Ihmisoikeuskomitean antamissa ratkaisuissa on todettu KHO:n aiempien päätösten loukkaavan saamelaisten ihmisoikeuksia ja Suomen valtion olevan velvollinen huolehtimaan siitä, etteivät vastaavat loukkaukset toistu 2019 vaaleissa. Perustuslain 22 §:n mukaisesti tuo velvollisuus ei koske vain lainsäätäjää vaan myös KHO:ta ja saamelaiskäräjien vaalilautakuntaa.</p>
<p type="title">Lisätietoja</p>
<p>Saamelaiskäräjien vaalilautakunnan puheenjohtaja Janne Näkkäläjärvi, p. 010 839 3190, janne.nakkalajarvi(at)samediggi.fi</p>
</body></document>
