<document xml:lang="fin" id="no_id"><header><title>Ministeriö ja Opetushallitus suosittelevat saamelaisten kansallispäivän huomioimista opetuksessa - Samediggi</title><genre code="admin"/><author><unknown/></author><year>2019</year><wordcount>433</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/02/04/ministerio-ja-opetushallitus-suosittelevat-saamelaisten-kansallispaivan-huomioimista-opetuksessa/</origFileName><parallel_text xml:lang="sme" location="ministeriija_ja_oahpahusraddehus_avzzuhit_skuvllaid_valdit_vuhtii_samiid_albmotbeaivvi.html"/><parallel_text xml:lang="smn" location="ministerio_ja_mattaattashaldattas_avzuutteh_skovlaid_valdid_huammasuman_sammilij_aalmugpeeivi.html"/><parallel_text xml:lang="sms" location="ministeria_da_matt_toshalltos_siazzta_lle_skooulid_vuo_tte_va_ldded_sa_mmlai_meersazpeei_v.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ministeriö ja Opetushallitus suosittelevat saamelaisten kansallispäivän huomioimista opetuksessa</p>
<p><em type="italic">Saamelaisten kansallispäivä on luonteva ajankohta tutustua paremmin Euroopan unionin ainoaan alkuperäiskansaan ja sen kulttuuriin. Oktavuohta.com -sivustolta löytyy runsaasti materiaalia opetukseen. Kansallispäivänä voi seurata Saamelaisalueen koulutuskeskuksen live-oppituntia. Saamelaisuuteen voi perehtyä myös maksuttoman menetelmäkorttipakan tai kouluvierailujen avulla. </em></p>
<p>Saamelaisuuteen voi tutustua esimerkiksi elokuvan, musiikin tai erilaisten saamelaisuutta koskettavien teemojen, kuten saamen kielten, saamen puvun, saamelaisten elinkeinojen tai kansallistunnusten kautta. Paljon materiaalia ja valmiita tehtäviä opetuskäyttöön löytyy Saamelaiskäräjien tuottamalta ja Opetushallituksen rahoittamalta www.oktavuohta.com -sivustolta. ´Oktavuohta´ on pohjoissaamea ja tarkoittaa yhteyttä.</p>
<p><em type="italic">Kansallispäivänä tarjolla saamelaisuuden live-oppitunti </em></p>
<p>Saamelaisalueen koulutuskeskus Inarista striimaa 6.2. klo 12.00 <em type="italic">– </em>12.45 saamelaiskulttuurin oppitunnin. Lähetys on kaikille, mutta erityisesti 5.-9. luokkalaisille suunnattu tietopaketti saamelaiskulttuurista ja saamelaisuudesta. Liveosioiden lisäksi esitetään lyhytvideoita ja -elokuvia ja kuullaan elävää musiikkia. Lähetystä voi seurata osoitteessa sogku.fi/live/ . </p>
<p><em type="italic">Saamelaisnuoret kiertävät yläkouluja </em></p>
<p>Kevään aikana saamelaiskulttuuriin voi perehtyä tilaamalla kouluvierailijan kertomaan aiheesta. Saamelaiskäräjien Nuorisoneuvoston ja Nuorten Akatemian Dihtosis-hankkeen 12 kouluvierailijaa toteuttavat maksuttomia saamelaisaiheisia kouluvierailuja helmikuun alusta toukokuun loppuun. Kouluvierailun voi tilata yläkouluihin pk-seudulle, Turkuun, Tampereelle, Jyväskylään, Ouluun, Rovaniemelle sekä Sodankylään ja sen lähialueille. Kysyntä on ollut suurta, joten kevään vierailut ovat jo melkein loppuun varatut.</p>
<p>Muilla paikkakunnilla sijaitsevat oppilaitokset ja muut luokka-asteet kuin yläkoulut voivat tilata maksuttoman menetelmäkorttipakan. Pakka sisältää pienen infon saamelaisuudesta sekä 18 toiminnallista tehtävää, joiden avulla voi aiheeseen syventyä. Kouluvierailun tai menetelmäkorttipakan voi tilata osoitteesta www.nuortenakatemia.fi . Menetelmäkorttipakan voi myös ladata ja tulostaa.</p>
<p><em type="italic">Saamelaiset ovat EU-alueen ainoa alkuperäiskansa </em></p>
<p>Saamelaisten kansallispäivää vietetään vuosittain 6. helmikuuta. Se on toistaiseksi melko nuori juhlapäivä, sillä suomalaiseen almanakkaan päivä merkittiin vuonna 2004. Kansallispäivästä päätettiin kuitenkin jo vuonna 1992 ja juhlapäivän juuret juontavat yli sadan vuoden taakse, vuoteen 1917. Tänä vuonna vietetään myös YK:n kansainvälistä alkuperäkansojen kielten vuotta 2019.</p>
<p>Opetus- ja kulttuuriministeriö ja Opetushallitus tukevat ja rahoittavat eri tavoin saamelaista kulttuuri- ja järjestötoimintaa, varhaiskasvatusta, nuorisotyötä sekä saamen kielten ja saamenkielistä opetusta.</p>
<p>Uusi varhaiskasvatuslaki turvaa edelleen oikeuden saamenkieliseen varhaiskasvatukseen. Ministeriö on tukenut saamenkielisten varhaiskasvatuksen opettajien koulutuksen lisäämistä. Tätä toimintaa täydentävät saamen kielipesät, jotka ovat merkittävä osa saamen kielten elvyttämistä. Ministeriön rahoittama etäyhteyksiä kielen opetuksessa hyödyntävä pilottihanke 2018–2020 edistää huomattavasti saamen kielten opetuksen saatavuutta kotiseutualueen ulkopuolella. Ministeriö on lisäksi tukenut saamelaiskäräjiä saamenkielisen lastenmateriaalin kehittämisessä. Hankkeessa on tarkoitus tuottaa alle kouluikäisille lapsille soveltuvaa digi- ja peliaineistoa kolmella saamen kielellä.</p>
<p>Opetusministeri Sanni Grahn-Laasosen ja Opetushallituksen pääjohtajan Olli-Pekka Heinosen videotervehdykset julkaistaan oktavuohta.com-sivustolla saamelaisten kansallispäivänä 6.2.</p>
<p><em type="italic">Lisätietoja </em></p>
<p>Opetushallitus: Opetusneuvos, yksikön päällikkö Leena Nissilä, leena.nissila(at)oph.fi , puh. 029 533 1035 Opetus- ja kulttuuriministeriö: Opetusneuvos Anne Onnela, anne.onnela(at)minedu.fi , puh. 029 533 0010</p>
<p>Oktavuohta.com: Koulutussihteeri Ulla Aikio-Puoskari, ulla.aikio-puoskari(at)samediggi.fi , puh. 010 839 3112</p>
<p>Saamelaisuuden live-oppitunti: Rehtori Eeva-Liisa Rasmus-Moilanen, eeva-liisa.rasmus-moilanen(at)sogsakk.fi , puh. 050 571 9562</p>
<p>Dihtosis-hanke (kouluvierailut ja menetelmäkorttipakka): Projektityöntekijä Minna Lehtola, minna.lehtola(at)samediggi.fi , puh. 010 839 3132</p>
</body></document>
