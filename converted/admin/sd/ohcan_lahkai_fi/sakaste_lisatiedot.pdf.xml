<document xml:lang="fin" id="no_id"><header><title>Saamelaisten sosiaali- ja terveyspalveluiden kehittämishanke</title><genre code="admin"/><author><unknown/></author><year>unknown</year><wordcount>269</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1671&amp;Itemid=10</origFileName><parallel_text xml:lang="sme" location="sakaste_lisatiedot_ps.pdf"/><parallel_text xml:lang="smn" location="sakaste_lisatiedot_is.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header>
<body>
<p><em type="bold">SaKaste – Saamelaisten sosiaali- ja terveyspalveluiden kehittämishanke </em></p>
<p>SaKaste on saamelaisten kotiseutualueella käynnistyvä saamelaisten sosiaali- ja terveyspalveluiden kehittämishanke. Se on osa Pohjois-Suomen monialaiset sosiaali- ja terveyspalvelut (PaKaste 2) – hanketta, jota rahoittaa STM:n hallinnoima Sosiaali- ja terveydenhuollon kansallisen kehittämisohjelma (KASTE). SaKaste -hankkeen tavoitteena on parantaa saamelaisten omaan kieleen ja kulttuuriin pohjautuvien palvelujen saatavuutta, laatua sekä vaikuttavuutta edistäen saamelaisten perusoikeuksien ja yhdenvertaisuuden toteutumista sekä osallisuutta. Saamelaisten tarpeista lähtevät palvelut edistävät saamelaisten yksilöiden ja yhteisöjen terveyttä sekä hyvinvointia, vähentävät syrjäytymistä ja kaventavat terveyseroja. SaKaste-hankkeessa kehitetään ja juurrutetaan toimintamenetelmiä saamelaisvanhusten parissa tehtävään kotihoitotyöhön, luodaan ja otetaan käyttöön inarin-, koltan- ja pohjoissaamenkielinen varhaiskasvatuksen materiaalipankki sekä lisätään saamelaisalueen sosiaali- ja terveydenhuollon henkilöstön osaamista saamen kielessä ja kulttuurissa. Hanke kestää 31.10.2013 asti.</p>
<p>Hankkeeseen valitaan koordinaattori, joka sijoitetaan Pohjois-Suomen sosiaalialan osaamiskeskuksen (Poske) saamelaisyksikköön, saamelaiskäräjien yhteyteen. Hanke toteutetaan tiiviissä yhteistyössä saamelaisten kotiseutualueen kuntien kanssa. Jokainen kunta vastaa saamelaisten sosiaali- ja terveyspalvelujen kehittämisestä järjestämällä työntekijöilleen mahdollisuudet osallistua koulutustilaisuuksiin, työseminaareihin ja kehittämistiimien toimintaan. Hankekoordinaattori vastaa hankkeen toteutuksesta ja tuloksista. Lisäksi hän vastaa talouden seurannasta ja raportoinnista sekä loppuraportin laatimisesta. Hankekoordinaattorin toimipaikka sijaitsee saamelaiskäräjien sihteeristössä Inarin kirkonkylässä. Toiminta-alueena ovat saamelaisten kotiseutualueen kunnat. Hankkeeseen nimetään ohjausryhmä, ja asiantuntijatiiminä toimivat saamelaiskäräjien sosiaali- ja terveyssihteeri sekä Posken saamelaisyksikön suunnittelija. Saamelaisten palvelujen kehittämisessä tehdään yhteistyötä Posken PaKaste 2 –hankkeen ja saamelaisjärjestöjen kanssa kulttuurisensitiivisten asiakastyö- ja ryhmätyömenetelmien kehittämisessä. Hankkeessa pyritään myös hyödyntämään Norjan ja Ruotsin saamelaisalueilla tehtyä tutkimus- ja kehittämistoimintaa sekä Tenojokilaakson sosiaali- ja terveyspalveluiden kehittämishankkeen kokemuksia rajat ylittävästä palveluyhteistyöstä ja -menetelmistä. Lisäksi tehdään oppilaitosyhteistyötä saamenkielistä ja kulttuurin opetusta tarjoavien oppilaitosten kanssa sosiaali- ja terveydenhuollon henkilöstön kouluttamiseksi. Lisätietoja antavat sosiaali- ja terveyssihteeri Pia Ruotsala, 040 - 7262688 ja vs.suunnittelija Lydia Heikkilä 040 – 743 23 93.</p>
</body></document>
