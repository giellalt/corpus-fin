<document xml:lang="fin" id="no_id"><header><title>Tehtävän käytännön toteuttamista varten Suomen Saamelaiskäräjät hakee kielityöntekijää</title><genre code="admin"/><author><unknown/></author><year>2015</year><wordcount>259</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=2683&amp;Itemid=10</origFileName><parallel_text xml:lang="sme" location="index.php_option=com_docman_task=doc_download_gid=2682_itemid=10.pdf"/><parallel_text xml:lang="smn" location="index.php_option=com_docman_task=doc_download_gid=2681_itemid=10.pdf"/><parallel_text xml:lang="sms" location="index.php_option=com_docman_task=doc_download_gid=2680_itemid=10.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p>Saamelainen parlamentaarinen neuvosto (Suomen, Norjan ja Ruotsin Saamelaiskäräjien yhteistyöelin) aloittaa 1.8.2015 yhteispohjoismaisen saamen kielen ammatti- ja resurssikeskuksen Sámi Giellagáldun jatkohankkeen, joka päättyy 31.5.2018. Hankkeen päärahoittaja on EU:n Interreg Pohjoinen -ohjelma. Tehtävän käytännön toteuttamista varten Suomen Saamelaiskäräjät hakee ajalle <em type="bold">1.8.2015 - 30.4.2018 1 määräaikaista koltansaamen kielityöntekijää, 1 määräaikaista inarinsaamen kielityöntekijää ja 1 määräaikaista pohjoissaamen kielityöntekijää. </em></p>
<p>Kielityöntekijän tehtäviin kuuluvat kielenhuolto, kielenkehittäminen, terminologiatyö, normitus ja tiedotus- ja neuvontatyö. Kielityöntekijälle voidaan määrätä muita toimia, jotka kuuluvat yhteispohjoismaisen saamen kielen ammatti- ja resurssikeskuksen jatkohankkeeseen. Säädösperusteisena kelpoisuusvaatimuksena on tehtävän edellyttämä koulutus ja lisäksi vaaditaan saamen kielen taitoa. Hankkeeseen haetaan ensisijaisesti henkilöä, jolla on saame äidinkielenä tai vastaava kielitaito. Toivomme hakijalta soveltuvaa saamen kielen koulutusta (korkeakoulu/yliopisto), kokemusta vastaavista töistä ja saamelaisyhteiskunnan ja -kielten tuntemusta. Lisäksi toivomme ammatillista osaamista, yhteistyökykyä, saamen kielen kirjallista taitoa sekä kykyä työskennellä itsenäisesti ja tavoitteellisesti. Yhteispohjoismaisen saamen kielen ammatti- ja resurssikeskuksen työkielet ovat saamen kieli sekä suomen kieli ja ruotsin/norjan kieli. Ammatti- ja resurssikeskuksen tehtävänä on yhdessä saamelaiskäräjien kanssa yhteispohjoismaisen kieliyhteistyön vahvistaminen ja kehittäminen, saamen kielen vahvistaminen ja kehittäminen niin, että kunkin kieliryhmän yksilölliset tarpeet, haasteet ja voimavarat huomioidaan, ja saamen kielen elävöittäminen ja turvaaminen tulevaisuudessa. Kielityöntekijä on palvelussuhteessa Suomen saamelaiskäräjiin ja palkkaus määräytyy Suomen saamelaiskäräjien palkkausjärjestelmän vaativuustasojen V/II mukaan (peruspalkka 2 110,20 euroa/kk). Peruspalkan lisäksi maksetaan 24 %:n saamelaisalueen lisä ja työkokemuksen mukaan määräytyvät kokemuslisät. Toimipaikka sijaitsee jossakin saamelaiskäräjien toimipaikoista tai muualla sopimuksen mukaan. <em type="bold">Hakemukset liitteineen tulee toimittaa Suomen saamelaiskäräjien sihteeristöön 10.7.2015 klo 16.00 mennessä osoitteella: Sajos, 99870 Inari. </em>Lisätietoja työstä antavat kieliturvasihteeri Siiri Jomppanen siiri.jomppanen@samediggi.fi ja ma. kieliasiainsihteeri Marko Marjomaa marko.marjomaa@samediggi.fi. Saamelaiskäräjien toimintaan voi tutustua nettiosoitteessa www.samediggi.fi. Inarissa 18.6.2015 </p>
<p>Saamelaiskäräjät</p>
</body></document>
