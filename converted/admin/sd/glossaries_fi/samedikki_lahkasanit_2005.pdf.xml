<document xml:lang="fin" id="no_id">
  <header>
    <title>Lakisanasto</title>
    <genre code="admin"/>
    <author>
      <unknown/>
    </author>
    <year>2005</year>
    <wordcount>309</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=1595&amp;Itemid=10</origFileName>
    <parallel_text xml:lang="sme" location="samedikki_lahkasanit_2005.pdf"/>
    <metadata>
      <uncomplete/>
    </metadata>
    <version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Tämä sanasto on koottu alun alkaen Saamelaiskäräjien koulutus- ja oppimateriaalilautakunnan työnä. Sen jälkeen Saamen kielineuvosto on Pohjoismaisen kielineuvoston myöntämällä projektituella valmistanut sanaston julkaisua varten. Sanaston kokoajana ja projektityöntekijänä on ollut Oula Valkeapää ja ammatillisena asiantuntijana työssä on ollut mukana Esko Aikio. Myös Kotimaisten kielten tutkimuskeskus on osallistunut kieliasiantuntijana tähän työhön.</p>
    <p>Projektin tavoitteena on ollut koota lakisanasto, joka luettelee aakkosellisessa järjestyksessä alan erikoissanastoa ja termejä. Sanastossa hakusanat ovat suomen kielellä ja vastineet pohjoissaamen, ruotsin ja norjan kielillä. Saamen kieli on sijoitettu ensimmäiseksi lähinnä projektihistoriallisista ja käytännön syistä. Muutoin vastinekielten järjestys vastaa Tekniikan Sanastokeskuksen termipankissa käytettyä järjestystä.</p>
    <p>Lainmuutosten vuoksi vanhaksi käyneiden hakusanojen perään on laitettu sulkujen sisään tähti (esim. "<em type="bold">puolustusneuvosto (*)</em>"). Tällaisia sanoja on suhteellisen paljon muun muassa holhouslainsäädännön kokonaisuudistuksesta johtuen. Tällaisia vanhentuneita sanoja ei ole kuitenkaan katsottu aiheelliseksi poistaa sanastosta, koska niihin edelleen voi törmätä esimerkiksi valitusasioiden ja lakiehdotusten yhteydessä. </p>
    <p>Suomenkielisten hakusanojen perään on laitettu viittauksia ns. vieruskäsitteisiin, esim. "<em type="bold">adoptiolapsi</em> (vrt. kasvattilapsi, ottolapsi)" sekä synonyymeihin (esim. "<em type="bold">akkusatorinen periaate</em> (ks. syyteperiaate)") </p>
    <p>Saamenkielisten sanojen osalta on merkitty lihavoiduilla kirjaimilla ne sanat, joiden käyttö olisi suositeltavaa silloin, kun käytettävissä olisi useampia sanoja. Joidenkin sanojen perään on sulkujen sisään laitetuilla lyhenteillä merkitty, mikäli sanaa käytetään ainoastaan Norjan (Nor), Ruotsin (Sve) tai Suomen (Fin) puolella. Mikäli sanan perässä ei ole tällaista merkintää, käytetään sitä koko pohjoissaamen kielialueella.</p>
    <p>Ruotsinkielisessä osuudessa on sanojen perään sulkujen sisään laitetuilla lyhenteillä merkitty suomenruotsalaiset (Fin) ja riikinruotsalaiset (Sve) sanat. Mikäli sanan perässä ei ole em. merkintää, käytetään sitä koko kielialueella.</p>
    <p>Norjankielisessä osuudessa ongelmana on ollut, ettei luotettavaa lähdeaineistoa ole ollut saatavissa riittävästi. Ongelmana on ollut myös, ettei ole ollut käytettävissä norjan kielen täydellisesti hallitsevaa asiantuntijaa. Lisäksi on otettava huomioon, että norjalainen yhteiskunta poikkeaa suomalaisesta selvästi enemmän kuin ruotsalainen yhteiskunta, mitä lainkäyttöön ja oikeudellisiin instituutioihin tulee. Tästä syystä ja alan erikoissanakirjojen puutteen vuoksi norjankieliset vastineet ovatkin monien sanojen kohdalla pikemminkin eräänlaisia likiarvoja kuin täydellisiä käännöksiä. Kaikille hakusanoille ei kuitenkaan ole norjankielistä vastinetta.</p>
  </body>
</document>
