<document xml:lang="fin" id="no_id"><header><title>Oikeusapu ja oikeudenkäynnin kustannukset - 
	Oikeus.fi
</title><genre code="admin"/><author><unknown/></author><year>2015</year><wordcount>139</wordcount><conversion_status type="standard"/><availability><license type="standard"/></availability><multilingual/><origFileName>https://oikeus.fi/fi/index/esitteet/oikeuslaitos/oikeusapujaoikeudenkaynninkustannukset.html</origFileName><parallel_text xml:lang="sme" location="riekteveahkkijalagasteamigolut.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p type="title">Oikeuslaitos</p>
<p type="title">Oikeusapu ja oikeudenkäynnin kustannukset</p>
<p>Oikeudenkäynnin osapuolella on tuomioistuimessa yleensä lainoppinut oikeudenkäyntiavustaja. Avustajana toimii asianajaja, julkinen oikeusavustaja tai luvan saanut oikeudenkäyntiavustaja.</p>
<p>Jos jotakuta epäillään vakavasta rikoksesta, hän saa valtion varoilla palkatun puolustajan. Seksuaalirikoksen, perheväkivallan tai muun väkivaltarikoksen uhri voi saada valtion varoilla palkatun avustajan ja tukihenkilön.</p>
<p>Asianosainen kustantaa itse lainopillisen apunsa, ellei hänelle ole myönnetty oikeusapua tai valtion varoilla palkattua puolustajaa.. Pääosa kustannuksista muodostuu oikeudenkäyntiavustajan palkkiosta ja todistajille maksettavista korvauksista.</p>
<p>Jos asianosainen voittaa juttunsa, vastapuoli tavallisesti korvaa hänen oikeudenkäyntikulunsa. Mutta jos hän häviää jutun, hän joutuu yleensä korvaamaan voittaneelle osapuolelle tämän oikeudenkäyntikulut. Hallinto-oikeudessa edellytyksenä kulujen korvaamiselle on kuitenkin se, että olisi kohtuutonta, jos jutun voittanut osapuoli joutuisi maksamaan kulut itse.</p>
<p>Asian käsittelystä tuomioistuimessa peritään lisäksi oikeudenkäyntimaksuja, jotka tavallisesti maksaa jutun vireillepanija. Hallinto-oikeudessa jotkut päätökset ovat maksuttomia ja muissakin päätöksissä maksu peritään vain jos valitus hylätään. Oikeusavun saaja vapautuu oikeudenkäyntimaksuista.</p>
</body></document>