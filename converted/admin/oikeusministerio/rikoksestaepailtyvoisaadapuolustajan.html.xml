<document xml:lang="fin" id="no_id">
  <header>
    <title>Rikoksesta epäilty voi saada puolustajan - 
	Oikeus.fi
</title>
    <genre code="admin"/>
    <author>
      <unknown/>
    </author>
    <year>2014</year>
    <wordcount>103</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>https://oikeus.fi/fi/index/esitteet/oikeusapu/rikoksestaepailtyvoisaadapuolustajan.html</origFileName>
    <parallel_text xml:lang="eng" location="rikoksestaepailtyvoisaadapuolustajan.html"/>
    <parallel_text xml:lang="sme" location="rihkkosiseahpiduvvonsahttaoauuutbealusteaddji.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Oikeusapu</p>
    <p type="title">Rikoksesta epäilty voi saada puolustajan</p>
    <p>Rikoksesta epäillyllä on joissakin tapauksissa oikeus saada itselleen esitutkintaan ja oikeudenkäyntiin puolustaja valtion varoin. Törkeästä rikoksesta epäillylle tai pidätettynä tai vangittuna olevalle puolustaja määrätään hänen pyynnöstään. Omasta aloitteestaan tuomioistuin voi määrätä puolustajan henkilölle, joka on alle 18-vuotias tai joka ei kykene puolustamaan itseään.</p>
    <p>Näissä tilanteissa henkilö saa puolustajan taloudellisesta asemastaan riippumatta. Puolustajan palkkion maksaa valtio. Jos henkilö tuomitaan rikoksesta, hänen on kuitenkin korvattava puolustajan palkkio valtiolle, jolleivät hänen tulonsa oikeuta oikeusapuun. Korvauksen suuruus määräytyy kuten oikeusavussa.</p>
    <p>Puolustajaksi määrätään julkinen oikeusavustaja, asianajaja tai muu lakimies, jolla on lupa toimia oikeudenkäyntiavustajana. Yleensä tehtävään määrätään rikoksesta epäillyn itsensä esittämä henkilö.</p>
  </body>
</document>
