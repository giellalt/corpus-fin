<document xml:lang="fin" id="no_id"><header><title>Tuomioistuimet - 
	Oikeus.fi
</title><genre code="admin"/><author><unknown/></author><year>2015</year><wordcount>121</wordcount><conversion_status type="standard"/><availability><license type="standard"/></availability><multilingual/><origFileName>https://oikeus.fi/fi/index/esitteet/oikeuslaitos/tuomioistuimet.html</origFileName><parallel_text xml:lang="sme" location="duopmostuolut.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p type="title">Oikeuslaitos</p>
<p type="title">Tuomioistuimet</p>
<p>Tuomioistuimet voidaan jaotella yleisiin tuomioistuimiin, hallintotuomioistuimiin ja erityistuomioistuimiin.</p>
<p><em type="bold">Yleisiä tuomioistuimia </em>ovat käräjäoikeudet, hovioikeudet ja korkein oikeus (KKO). Käräjäoikeudet käsittelevät riita- ja rikosasioita. Kunkin käräjäoikeuden tuomiopiiriin kuuluu yleensä useita kuntia. Käräjäoikeuden tuomiosta voi valittaa hovioikeuteen. </p>
<p>Hovioikeudet käsittelevät pääasiassa käräjäoikeuksien tuomioista tehtyjä valituksia. Hovioikeuden tuomiosta voi valittaa korkeimpaan oikeuteen siinä tapauksessa, että KKO myöntää valitusluvan.</p>
<p><em type="bold">Hallintotuomioistuimia </em>ovat hallinto-oikeudet sekä korkein hallinto-oikeus (KHO). </p>
<p>Hallinto-oikeudet käsittelevät pääsääntöisesti viranomaisten päätöksistä tehtyjä valituksia. Hallinto-oikeuden päätöksestä saa yleensä valittaa korkeimpaan hallinto-oikeuteen, mutta muutamissa asiaryhmissä on ensiksi pyydettävä valituslupaa KHO:lta.</p>
<p><em type="bold">Erityistuomioistuimia </em>ovat markkinaoikeus, työtuomioistuin ja vakuutusoikeus. Ne käsittelevät omaan erikoisalaansa kuuluvia asioita. Markkinaoikeuden päätöksestä voi asiasta riippuen valittaa joko korkeimpaan hallinto-oikeuteen tai korkeimpaan oikeuteen. Työtuomioistuimen ja vakuutusoikeuden ratkaisuista ei voi valittaa lukuun ottamatta joitakin vakuutusoikeudessa ratkaistuja tapaturmavakuutusasioita. </p>
</body></document>
