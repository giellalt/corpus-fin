<document xml:lang="fin" id="no_id"><header><title/><genre code="admin"/><author><unknown/></author><wordcount>403</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="fin"/></multilingual><origFileName>http://www.lansstyrelsen.se/skane/Fi/miljo-och-klimat/Pages/default.aspx</origFileName><parallel_text xml:lang="eng" location="miljo-och-klimat.html"/><parallel_text xml:lang="fit" location="miljo-och-klimat.html"/><parallel_text xml:lang="sma" location="miljo-och-klimat.html"/><parallel_text xml:lang="sme" location="miljo-och-klimat.html"/><parallel_text xml:lang="swe" location="miljo-och-klimat.html"/><parallel_text xml:lang="rmu" location="miljo-och-klimat.html"/><parallel_text xml:lang="rmy-rka" location="miljo-och-klimat.html"/><parallel_text xml:lang="rmf" location="miljo-och-klimat.html"/><parallel_text xml:lang="rmy-rlo" location="miljo-och-klimat.html"/><parallel_text xml:lang="rmn" location="miljo-och-klimat.html"/><parallel_text xml:lang="yid" location="miljo-och-klimat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ympäristö ja ilmasto - Länsstyrelsen Skåne</p>
<list><p type="listitem">Ympäristö ja ilmasto</p>
</list><p type="title">Ympäristö ja ilmasto</p>
<p><em type="italic">Lääninhallituksella on tärkeä rooli läänin ympäristö- ja ilmastotyössä. Koordinoimme ympäristötyötä, vastaamme tiedottamisesta ja tiedon levittämisestä. Toimimme lisäksi ympäristötavoitteiden saavuttamiseksi sekä ympäristövalvonnan ja vesihallinnon tehtävissä. Päätämme myös lupien myöntämisestä ympäristöön vaikuttaville toiminnoille. </em></p>
<p type="title">Ympäristötavoitteet</p>
<p>Eduskunta on päättänyt yhtenäisestä ympäristöpolitiikasta kestävän kehityksen aikaansaamiseksi Ruotsissa. Yleistavoitteena on se, että tuleva sukupolvi saa käyttöönsä yhteiskunnan, jossa suuret ympäristöongelmat on ratkaistu. Lääninhallituksen tehtävänä on koordinoida työ Ruotsin ympäristölaatutavoitteiden saavuttamiseksi.</p>
<p>Ruotsin ympäristölaatutavoitteet:</p>
<list><p type="listitem">Rajattu ilmastovaikutus</p>
<p type="listitem">Puhdas ilma</p>
<p type="listitem">Vain luonnollinen happamoituminen</p>
<p type="listitem">Myrkytön ympäristö</p>
<p type="listitem">Suojaava otsonikerros</p>
<p type="listitem">Turvallinen säteily-ympäristö</p>
<p type="listitem">Ei rehevöitymistä</p>
<p type="listitem">Elävät meret ja vesistöt</p>
<p type="listitem">Hyvänlaatuinen pohjavesi</p>
<p type="listitem">Tasapainoiset meret sekä elävä rannikko ja saaristo</p>
<p type="listitem">Kuhisevat kosteikkoalueet</p>
<p type="listitem">Elävät metsät</p>
<p type="listitem">Rehevä viljelymaisema</p>
<p type="listitem">Suurenmoinen tunturimaisema</p>
<p type="listitem">Hyvä asuinympäristö</p>
<p type="listitem">Virkeä kasvisto ja eläimistö</p>
</list><p type="title">Terveydensuojelu</p>
<p>Lääninhallitus toimii sekä sisä- että ulkotiloissa piilevien terveysriskien havaitsemiseksi, ennalta ehkäisemiseksi ja poistamiseksi. Terveydensuojelun tarkoituksena on estää ihmisten sairastuminen. Kiinnitämme huomiota muun muassa meluun, tärinöihin, ilmansaasteisiin ja säteilyyn. Lääninhallituksen tehtäviin kuuluu myös kuntien toiminnan koordinointi ja seuranta terveydensuojelualueella sekä neuvojen antaminen kunnille. Kunnan tekemistä terveydensuojelupäätöksistä voi valittaa lääninhallitukseen.</p>
<p type="title">Ilmasto ja energia</p>
<p>Lääninhallitus koordinoi kasvihuonekaasupäästöjen vähentämiseen tähtäävän alueellisen työn. Lääninhallitus on yhdessä läänin kuntien, viranomaisten ja elinkeinoelämän kanssa suunnitellut ilmasto- ja energiastrategian, joka osoittaa, miten me voimme myötävaikuttaa ilmastotavoitteiden saavuttamiseen ja energiajärjestelmän muuttamiseen. Toimimme myös yhteiskunnan sopeuttamiseksi muuttuneeseen ilmastoon. Meidän tulee muun muassa valmistautua merenpinnan kohoamiseen ja tulvien lisääntymiseen.</p>
<p type="title">Ympäristön tila</p>
<p>Lääninhallitus koordinoi läänin ympäristövalvonnan. Ympäristön tilan tutkiminen ja jatkuva seuraaminen on tärkeä osa ympäristötyötämme. Tuloksia käytetään muun muassa ympäristötavoitetyön seurantaan, mutta myös uusien ympäristöuhkien havaitsemiseen. Valvonta on pitkäjännitteistä, koska usein tarvitaan pitkällä aikajaksolla tehtyjä mittauksia, jotta voitaisiin selvittää, johtuuko muutos ihmisen vaikutuksesta vai luonnollisesta vaihtelusta.</p>
<p type="title">Vesi ja veden käyttö</p>
<p>Vesivaroja pitää suojella, jotta voisimme taata kestävän ja turvallisen vesihuollon. Ruotsi on jaettu viiteen vesialueeseen. Jokaiselta alueelta on valittu yksi lääninhallitus alueen veden laadun valvontavastuussa olevaksi vesiviranomaiseksi. Veden laatuun vaikuttavat toiminnat ja toimenpiteet, ns. vesitoiminta, tarvitsevat yleensä toimiluvan. Esimerkkejä vesitoiminnasta ovat voimalaitos- ja säännöstelypadot, veteen rakennettavat eri rakenteet, kuten sillat ja tunnelit, ruoppaukset ja vedenotot esimerkiksi juomavesitarkoitukseen ja kasteluun.</p>
<p type="title">Ympäristöön vaikuttavat toiminnat</p>
<p>Lääninhallituksella on ympäristölupavaltuuskunta, joka voi myöntää luvan ympäristökaaren mukaiselle ympäristölle vaaralliselle toiminnalle.</p>
<p>Esimerkkejä ympäristölle vaarallisesta toiminnasta ovat pintakäsittelylaitokset, valimot, paperitehtaat, tuuli- ja lämpövoimalat ja muut energialaitokset, sahalaitokset, jätelaitokset, jätevedenpuhdistamot, sora- ja kiviainesten ottopaikat sekä kaivokset.</p>
<p>Jokaisessa kunnassa on kunnallinen, ympäristölle vaarallista toimintaa valvova paikallinen ympäristöviranomainen. Annamme tukea ja ohjeita kunnallisille ympäristöviranomaisille sekä seuraamme ja arvioimme heidän toimintaansa. Lääninhallitus tutkii sen lisäksi aikaisempien sukupolvien aiheuttamia maan ja veden saastumisia ja työskentelee niiden saneeraamiseksi.</p>
</body></document>
